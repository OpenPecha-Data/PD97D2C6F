༥༤༨༽ རང་རྣམ་ཚིགས་བཅད་མ་ཀུ་སུ་ལའི་ཉམས་བྱུང་གི་གཏམ་ཞེས་བྱ་བ་བཞུགས། ༄༅། །ཨེ་མ་ཧོ། ཆོས་སྐུའི་ཞིང་ན་སྟོན་པ་ཀུན་ཏུ་བཟང༌། ལོངས་སྐུའི་ཞིང་དུ་རིགས་ལྔ་གངས་ཅན་མཚོ། །སྤྲུལ་སྐུ་རིགས་གསུམ་མགོན་པོ་པདྨ་འབྱུང༌། །གདུལ་བྱའི་ཁམས་སུ་འདྲེན་སྟོན་ཆོས་ཀྱི་རྗེ། །འཁོར་ལོའི་མགོན་པོ་པདྨ་ལས་འབྲེལ་རྩལ། །གསོབ་བ་འདེབས་སོ་བདག་རྒྱུད་སྨིན་གྲོལ་ནས། །བདེ་ཆེན་འཁོར་ལོར་རིགས་ཀྱི་བདག་པོ་རུ། །བཞུགས་ལ་རབ་གསལ་བློ་གྲོས་སྣང་བ་སྩོལ། །ཆོས་སྐུ་ཀུན་བཟང་ལོངས་སྐུ་ཝ་ར་ཧི། །སྤྲུལ་སྐུ་མཁར་ཆེན་ཡེ་ཤེས་མཚོ་རྒྱལ་མའི། །གསུང་གི་ཐུགས་སྤྲུལ་རྡོ་རྗེ་ཞི་བ་མཚོའི། །སྒྱུ་འཕྲུལ་ཙམ་དུ་སྔོན་བྱོན་སྐྱེས་ཆེན་འགའི། །རྡོ་རྗེའི་ཞལ་ལུང་རྣམས་སུ་གསལ་ཡོད་ཀྱང༌། །ཁོ་མོ་རང་ནི་སྐྱེ་ལུས་དམན་པ་དང༌། །ཤེས་རབ་ཆུང་ཞིང་ཐ་མལ་པ་ཡི་གཟུགས། །ཐོས་བསམ་བསྒོམ་པའི་ཡོན་ཏན་ཅུང་ཟད་མེད། །ལེ་ལོ་གཡེང་བའི་དམག་གིས་རྒྱུན་དུ་མནར། །དེ་འདྲའི་ལུས་དམན་སྐྱེ་ངན་བདག་ལྟ་བུར། །ལེགས་བཤད་ཡོན་ཏན་འབྱུང་ཚུལ་གསང་བའི་གཏམ། །ནམ་མཁའི་པདྨོའི་དཔེ་བཞིན་ཀུན་ལ་གསལ། །འོན་ཀྱང་རྡོ་ ༥༤༩༽རྗེའི་མཆེད་པོ་རྣམས་གཉིས་ཀྱི། །གསུང་བསྐལ་ནན་ཆེར་ཕེབས་པ་མི་ལྡོག་ཙམ། །སྔོན་བསགས་བསོད་ནམས་མཐུ་ལས་འཁྲུངས་པ་ཡིས། །ལེགས་བཤད་གནས་ཚུལ་ཅུང་ཞིག་འདི་ན་སྤྲོ། །དབྱིངས་སྤྱོད་ཌཱཀྐིའི་ཚོགས་ཀྱིས་གནང་བ་སྩོལ། །སྔོན་ཚེ་ཐུབ་པའི་སྤྱན་སྔར་ཨུཏྤ་ལ། །རྒྱ་གར་ཡུལ་དུ་རོ་ལང་བདེ་རོལ་དང༌། །པདྨའི་དྲུང་དུ་རྡོ་རྗེ་ཞི་བ་མཚོ། །ལི་ཡི་ཡུལ་དུ་བལ་མོ་བྱང་ཆུབ་སྒྲོན། །དེ་ནས་རིམ་བརྒྱུརད་བོད་ཡུལ་ལྷ་ལྡན་དུ། །ཀུན་བཟང་བདེ་སྐྱོང་ཆོས་ཉིད་དབང་མོ་བདག །རིགས་བཟང་འབྱོར་ལྡན་དབང་གི་རིགས་ལས་ཆད། །ཆུང་ནས་ཆོས་ལ་མོས་ཤིང་བྱང་སེམས་ལྡན། །ཆོས་བརྒྱད་བྱ་བ་སྙིང་པོ་མེད་མཐོང་ནས། །རྟག་ཏུ་དཀོན་མཆོག་གསུམ་ལ་གསོལ་བ་བཏབ། །དེའི་མཐུས་ལོ་བརྒྱད་དུས་སུ་མཁའ་འགྲོ་མས། །རྗེས་བཟུང་བྱིན་རླབས་གཅེས་པའི་བུ་བཞིན་བསྐྱངས། །རྗེ་བཙུན་སྒྲོལ་མ་དགེ་མའི་གཟུགས་སྤྲུལ་ནས། །བདག་རྗེས་བཟུང་སྟེ་སེམས་བསྐྱེད་བསླབ་བྱ་མཛད། །ཀུན་དགའ་འབུམ་མས་སྐྱབས་སྡོམ་ལ་སོགས་ཀྱི། །ཆོས་ཀྱི་སྒོར་བཙུད་ཐར་བའི་ལམ་བསྟན་མཛད། །ཕ་མ་རིགས་བཟང་ཆོས་ལ་བློ་དཀར་ཡང༌། །ཐོབ་ཀྱིས་ལེན་པ་དཔོན་གྱི་རིགས་ཡིན་ཕྱིར། །ལུགས་གཉིས་འདྲེས་མར་སྤྱོད་པའི་ཆས་སུ་ནི། །ཞུགས་ནས་ལོ་ཤས་འབངས་སྡེ་གཡོག་འཁོར་བསྐྱངས། །ཕ་ཡི་བཀའ་ཕེབས་ཁྱིམ་པའི་གནས་ལམ་བསྟན། །ཤིན་ཏུ་བཟོད་དཀའི་སྡུག་བསྔལ་ཀྱིས་མནར་བའི། །གདུང་བའི་

༥༥༠༽དབྱངས་ཀྱི་པད་འབྱུང་མཚོ་རྒྱལ་དང༌། །དབྱིངས་དང་དབྱིངས་བཞུགས་དཔའ་བོ་མཁར་འགྲོ་མར། །གསོལ་བཏབ་མཐུ་ཡིས་འཁོར་བའི་སྐྱེན་ལས་བཟློག །བཅུ་གཉིས་དུས་སུ་ལས་ཀྱི་མཐུ་སད་ནས། །ས་ར་ཧ་པས་རྗེས་བཟུང་སྨིན་གྲོལ་གྱིས། །ལམ་བསྟན་འཁོར་ལོ་བཞི་བའི་མན་ངག་སྐོར། །གདམས་པ་ཚངས་སྤྲུགས་གཅེས་ནོར་ཚུལ་དུ་བསླབས། །སྦྱངས་པས་རྩ་རླུང་སྒྲིབ་པ་ཅུང་ཟད་སྲབ། །རྟགས་དྲུག་ཞུགས་གནས་ཐིམ་པའི་དྲོད་ཚད་མཐོང༌། །དངོས་དང་དངོས་མེད་ལྷ་འདྲེའི་ཆོ་འཕྲུལ་གྱིས། །རྟོགས་པའི་བོགས་ཐོན་རིག་པའི་ཡེ་ཤེས་མཇལ། །སྣང་སེམས་ལྷ་འདྲེའི་གཟུགས་སུ་ཤར་ཤེས་ནས། །རྟོགས་པའི་འདྲ་འབག་སེམས་ཀྱིས་བཅོས་མ་དགོས། །ལྷ་འདྲེ་གདུལ་བྱའི་ཡུལ་དུ་རེ་ཞིག་བསྐྱངས། །བཅུ་གསུམ་དུས་སུ་སྔོན་བསགས་སྨོན་ལམ་མཐུས། །གྲུབ་པའི་དབང་ཕྱུག་ཀུ་ཀུ་པ་དང་མཇལ། །རྩ་རླུང་གེགས་སེལ་མན་ངག་ངོ་སྤྲོད་བསྟན། །འཁོར་ལོ་ལྔ་ལ་བརྟེན་ནས་ཕྱི་ནང་གི། །ཕྱག་རྒྱའི་ལོ་རིམ་གསང་བའི་ཆོས་རྣམས་བསྟན། །སྙིང་ཀའི་རྩ་མདུད་གྲོལ་བའི་མཐུས་བསྐུལ་ནས། །མ་དང་མཁའ་འགྲོའི་བརྡའ་བྱང་འཕྱུགས་མེད་སྤྲད། །པད་འབྱུང་མཚོ་རྒྱལ་རྣམས་ཀྱི་ཞལ་དངོས་མཇལ། །མ་དང་མཁའ་འགྲོའི་ཕོ་ཉར་མངའ་གསོལ་ནས། །འགྲོ་དོན་དུས་བབས་ཡོད་པའི་ལུང་བསྟན་ཅིང༌། །དོན་གཉིས་རིམ་གྱིས་འབྱུང་བའི་བསླབ་བྱ་མཛད། །མདོ་ཁམས་བདུད་སྡེ་སྲིན་པོའི་ཡུལ་ཕྱོགས་ ༥༥༡༽སུ། །གྲོགས་དང་ཆོས་བདག་གདུལ་བྱ་དེ་ལ་ཡོད། །དམན་པའི་ཚུལ་གྱིས་ཡུལ་གསུམ་ཐབས་ཀྱིས་བསྟེན། །ཞེས་སོགས་ལུང་བསྟན་བསླབ་བྱ་དུ་མ་མཛད། །མཁའ་འགྲོའི་གསང་མཛོད་གཉིས་ཀྱི་བཀའ་དབང་ཐོབ། །འབྱུང་དང་འབྱུང་འགྱུར་ལུང་བསྟན་བརྡའ་བྱང་གཏད། །མ་འོངས་འབྲེལ་ཐོག་དང་བཅས་མཁའ་འགྲོའི་གླིང༌། །རང་སྣང་དག་པའི་ཞིང་དུ་འདྲེན་ནུས་ཞེས། །བཀའ་ཡི་ཞལ་ཚབ་བརྡའ་ཡི་རིས་སུ་གནང༌། །[

རྡོ་རྗེ ]གཡུ་སྒྲོན་མ་ཡིས་གྲོགས་བྱས་ཏེ། འབྱུང་འགྱུར་བརྡ་བྱང་ཡི་གེའི་རིས་སུ་མཛད། ཁྱད་པར་རིགས་ལྔའི་སེམས་དཔའ་བརྟག་ཐབས་དང༌། །འགུགས་སྦྱངས་སྨིན་པའི་ལས་ཀྱི་བསླབ་བྱ་མཛད། །རིག་འཛིན་དང་ནི་ཨོ་རྒྱན་ཟངས་གླིང་དང༌། །མཁའ་འགྲོའི་བརྡའ་སོགས་ཡིག་རིས་དཔེར་སྤྲད་ནས། །འབྱུང་དང་འབྱུང་འགྱུར་བརྡ་ཡི་མན་ངག་གནང༌། །དེའི་མཐུས་གཟུགས་མེད་ལྷ་འདྲེའི་འགྲོ་དོན་འབྱུང༌། །གཉན་ཆེན་ལ་སོགས་བོད་སྐྱོང་གཞི་བདག་གིས། །མཐུན་རྐྱེན་སྒྲུབ་ཅིང་གཏེར་ཁ་ཕྲན་བུ་རེ། །སྤྲད་ཀྱང་བོད་ཁམས་བདེ་ཕྱིར་ཡང་གཏེར་སྦས། །དེ་སྐབས་དགེ་སློང་ཀུན་དགའ་འབུམ་མ་ཞེས། །ཡིན་པར་སྐད་པའི་བཙུན་མ་ཞིག་ན་རེ། །ཁྱེད་ཀྱི་སྟོང་པ་ཉིད་ཀྱི་དོན་ཨེ་ཤེས། །སྟོང་པ་ཉིད་ཀྱི་དོན་ཏེ་མ་རྟོགས་ན། །ལུས་ངག་དགེ་ལ་བསྐུལ་ཀྱང་དོན་འབྲས་ཆུང༌། །གཅེས་འཛིན་འཆང་བ་དམ་པོས་ཀུན་དཀྲིས་ནས། །ཚེ་འདིར་དགེ་སྡིག་ཆ་མཉམ་སྤྱད་པ་ཡི། །འབྲས་ ༥༥༢༽བུ་མཐོ་རིས་གསུམ་དང་ངན་སོང་རྣམས། །རེས་མོས་སྤྱད་ཅིང་འཁོར་བ་མཐའ་མེད་གནས། །དེ་ཕྱིར་ཁྱོད་ཀྱིས་ཤེས་རབ་མིག་མ་ལོངས། །བླང་དོར་མཁས་པས་སེམས་ཀྱི་གསང་ཆེན་པོ། །རང་ལ་གནས་པའི་ཡེ་ཤེས་ཉམས་སུ་ལོངས། །ཞེས་གསུངས་དེ་ལ་བདག་གིས་འདི་སྐད་ཞུས། །སྐུ་གསུམ་མཁའ་འགྲོའི་གཙོ་མོ་ཝ་ར་ཧི། །ཡེ་ཤེས་སྒྱུ་མའི་སྐུར་བཞེངས་རྣལ་འབྱོར་མ། །ཁྱེད་ལ་མི་ཕྱེད་དད་པས་གསོལ་བ་འདེབས། །བདག་ལ་སེམས་ཀྱི་གསང་བ་བསྟན་དུ་གསོལ། །ཚེ་འདིར་སྲིད་པ་འཁོར་བར་མི་གནས་པར། །རྗེ་བཙུན་ཁྱེད་རང་ལྟ་བུར་བྱིན་གྱིས་རློབས། །ཞེས་ཞུས་རྗེ་བཙུན་མ་ཡིས་འདི་སྐད་གསུངས། །ཨེ་མ་ཉོན་དང་སྐལ་ལྡན་ལས་འཕྲོ་ཅན། །སེམས་ཀྱི་གསང་བའི་མན་ངག་བསྟན་པ་ནི། །དང་པོ་སྒོ་གསུམ་རྣལ་དུ་དབབ་བྱེད་པ། །ལུས་གནད་རྣམ་པར་སྣང་མཛད་ཆོས་བདུན་དང༌། །ངག་གནད་སྨྲ་བཅད་རྒྱུད་མང་སྒྲ་ཆད་ལྟར། །སྨྲ་བར་མི་བརྩོན་ངག་རླུང་རང་སར་བཞག

།སེམས་གནད་མ་བཅོས་གསལ་སྟོང་ངང་ལ་ཞོག །གསལ་བ་ལོངས་སྐུ་སྟོང་པའི་ངོ་བོ་ཆོས་སྐུ། །འཕྲོ་འདུས་རྩལ་སྣང་གང་ཤར་སྤྲུལ་བའི་སྐུ། །སྐུ་གསུམ་དབྱེར་མེད་རིག་པ་གཞི་ལ་རྫོགས། །དབང་རབ་རིག་པ་རང་སྣང་བློ་ཅན་གྱི། །སྤྱོད་ཡུལ་མན་ངག་འདི་ཉིད་མཆོག་ཏུ་ཟབ། །དབང་འབྲིང་དབང་པོ་ཡུལ་གྱི་བློ་ཅན་ལ། །སྒོ་གསུམ་རུ་ཤན་ནས་བཟུང་བྱུང་གནས་སོགས། །སེམས་ཀྱི་ཁང་བུ་བཤིག་པའི་མན་ངག་ ༥༥༣༽དགོས། །ཁྱོད་ནི་བྱིས་པ་ལེ་ལོ་མ་ཆེ་བར། །བདག་གིས་གདམས་པའི་མན་ངག་ཟབ་མོ་རྣམས། །ཡལ་བར་མ་དོར་རང་རྒྱུད་ལོན་པར་མཛོད། །སྟོང་ཉིད་ལྟ་བ་ཟེར་ཀྱང་དེ་ལས་མེད། །སྐུ་གསུམ་རིག་པ་ཟེར་ཡང་དེ་ལས་མེད། །རང་བྱུང་ཡེ་ཤེས་ཆེན་པོ་དེ་ཉིད་དོ། །དེ་ལས་ལྷག་པའི་སེམས་ཀྱི་གསང་བ་ནི། །སྟོང་གསུམ་ཀུན་ཏུ་བཙལ་ཀྱང་རྙེད་མི་འགྱུར། །རང་སེམས་རྟོགས་པས་སངས་རྒྱས་དངོས་ཡིན་ཕྱིར། །སངས་རྒྱས་ཞེས་པ་གཞན་དུ་མ་ཚོལ་ཨང༌། །དེ་སྐད་གསུངས་ནས་ནམ་མཁར་འཇའ་ལྟར་ཡལ། །བདག་གིས་མཁའ་འགྲོའི་གསུང་བཞིན་ཉམས་ལེན་ལ། །ཤི་མཐར་ཐུག་གི་བར་དུ་བརྩོན་པར་ཆད། །རང་ལོ་བཅུ་བཞི་ནས་བཟུང་བཅོ་བརྒྱད་བར། །ཆོས་ཕྱིར་ལུས་དང་ངག་གི་དཀའ་བ་སྤྱད། །ཟླ་བ་རེ་ཙམ་ཟས་ཁམ་གཅིག་མེད་ཀྱང༌། །ཆོས་མིན་བྱ་བ་བདག་གིས་བྱེད་པ་མེད། །ཆུང་ནས་བླ་མ་དཀོན་མཆོག་གསུམ་དང་ནི། །ལྷག་པའི་ལྷ་ལ་བློ་གཏད་ལིང་གིས་བཀལ། །སྡུག་བསྔལ་བཟོད་དཀའ་ཅི་དང་ཅི་བྱུང་ཡང༌། །ཐམས་ཅད་རང་གི་སྔོན་བསགས་ལས་ཡིན་བསམ། །ཚེ་འདིར་དམ་ཆོས་རྣམ་དག་ཞིག་མེད་ན། །སྤྱིར་ན་སེམས་ཅན་སྒོས་སུ་ཕ་མ་ཡི། །དྲིན་ཆེན་དྲིན་ལན་བདག་གིས་འཁོར་ཐབས་བྲལ། །བསམ་ཞིང་རང་ཡུལ་སྲིན་པོའི་གླིང་འདྲ་བ། །སྤངས་ནས་དཀའ་སྤྱད་སྙིང་རུས་ཆེན་པོ་ཡིས། །མདོ་སྨད་ཤར་ཕྱོགས་མགོ་ལོག་ཡུལ་གླིང་དུ། །སྔོན་ཀྱི་སྨོན་ལམ་ལས་འཕྲོའི་སྟོབས་ ༥༥༤༽ཀྱིས་འཕངས། །རང་ཉིད་ལུས་དམན་ལོངས་སྤྱོད་དབུལ་བ་ཡིས། །འགྲོ་བ་ཀུན་གྱིས་བརྙས་དམོད་སྣ་ཚོགས་བྱེད། །ཟབ་པ་ས་ཡི་གཏེར་ལ་དབང་ན་ཡང༌། །གྲོགས་དང་ཆོས་བདག་གཞན་རྐྱེན་སབྟས་བསྒྱུར། །དེ་ལྟར་རྐྱེན་ངན་དུ་མས་མནར་བའི་ཚེ། །བདག་གིས་དབྱིངས་སྤྱོད་ཌཱཀྐིས་དཀྱིལ་འཁོར་ལ། །ཚོགས་ཀྱི་མཆོད་པ་ཕུལ་ནས་འདི་སྐད་བསྐུལ། །ཀྱེ་མ་ཀྱེ་ཧུད་ཡེ་ཤེ་མཁའ་འགྲོ་རྣམས། །ཐུགས་རྗེ་ཞི་བའི་དབྱིངས་སུ་མི་གཟིམས་པར། །ལས་ངན་ཁོ་མོ་བདག་ལ་ཐུགས་རྗེས་གཟིགས། །ཇི་ལྟར་བྱས་ཀྱང་མཁའ་འགྲོའི་བཀའ་ལུང་བཞིན། །བདག་གི་བསྟན་འགྲོའི་དོན་ཏེ་འབྱུང་བ་དཀའ། །སྙིགས་དུས་འགྲོ་བ་ལོག་སྤྱོད་བདུད་ཀྱིས་བསླུས། །ཆོས་བཞིན་སྤྱོད་པ་ཉིན་མོའི་སྐར་མ་ཙམ། །དཀོར་ནག་ལོག་འཚོའི་ཟས་ལ་སྨན་བཞིན་མཐོང༌། །རང་མགོ་མི་ཐོན་གཞན་མགོ་གཡོ་སྒྱུས་སྐོར། །གཤིན་པོའི་རོ་དོམ་གསོན་པོའི་དད་ཟས་ལེན། །ལས་འབྲས་ཁྱད་བསད་མི་དགེ་སྣ་ཚོགས་སྤྱོད། །དེ་འདྲའི་སྙིགས་དུས་རང་རྟགས་ངོམ་པའི་ཚེ། །བདག་འདྲས་བསྟན་འགྲོའི་རྒུད་པ་ཅིའི་ཕྱིར་སེལ། །མི་རྣམས་རྒྱུད་གྱོང་ལོག་ལྟ་ཆེ་བ་ཡིས། །ཕར་ལ་གཅེས་པར་བསྐྱང་ཡང་ཚུར་ལ་སྡང༌། །ཆོས་དང་མཐུན་པར་སྤྱད་ན་གླེན་པ་ཟེར། །རྒྱལ་བའི་བཀའ་བཞིན་བདག་བས་གཞན་གཅེས་ཀྱི། །བཟང་ངན་རོ་མཉམ་བཟོད་པའི་གོ་བགོས་ཀྱང༌། །བཟང་ངན་མི་ཤིས་མི་ངན་ཁྱི་འདྲ་ཟེར། །དེ་ལ་

༥༥༥༽སོགས་པའི་ངན་སྨད་སྣ་ཚོགས་ཀྱིས། །བདག་ལ་ཡོན་ཏན་མེད་པའི་ཚུལ་མཐོང་སྟེ། །བརྙས་དམོད་ལོག་པར་ལྟ་བའི་གཞིར་གྱུར་བས། །འགྲོ་དོན་[ མི་འོང ]རང་གཞན་ཕུང་བའི་རྒྱུ། །དེ་ཕྱིར་བདག་གི་ལུས་ངན་འདི་བོར་ནས། །ཆོས་ལྡན་སྐྱེས་པའི་ལུས་སུ་བདག་སྨོན་ཏེ། །གུ་རུ་ཡབ་ཡུམ་ཐུགས་བཞེད་འགྲུབ་པ་དང༌། །ཌཱཀྐིའི་བཀའ་བཞིན་བསྟན་འགྲོར་སྨན་ཐབས་བརྩོན། །ཡེ་ཤེས་དབྱིངས་བཞུགས་རྣམས་ཀྱི་ད་དགོངས་འཚལ། །ཅེས་པའི་འོ་དོད་དྲག་པོས་འབོད་པའི་མཐུས། །དབྱིངས་ཀྱི་སྤྲུལ་བ་དབྱིངས་ཀྱི་རྒྱན་ཤར་བ། །དབྱིངས་ཀྱི་ཡུམ་ཆེན་དབྱིངས་ཕྱུག་ཀུན་གསལ་མ། །དབྱིངས་སྣང་ཌཱཀྐའི་བརྡའ་གསང་འདི་སྐད་ངོམ། ཨེ་ཨེ། ཤར་ནམ་མཁའི་ནོར་བུ་འོད་གསལ་བ། །འགྲོའི་མུན་པ་གསལ་བ་ཕྱོགས་རིས་མེད། །མ་མཁའ་འགྲོས་བསྐུལ་བའི་ཕོ་ཉ་ལ། །ལུས་བཟང་ངན་ཕྱོགས་རིས་ཅི་ལ་སྲིད། །རང་གདུལ་ཞིང་སྨོན་ལམ་འཕྲོ་ལ་རག །ཁྱོད་ཐུགས་ངལ་སྐྱོ་སུན་མ་མཛད་དང༌། །ཁྱོད་རང་ལོ་བརྒྱད་ནས་བཅུ་བཞིའི་བར། །སྔོན་པདྨ་མཚོ་སྐྱིད་སྨོན་ལམ་མཐུས། །ལྷ་འདྲེ་ཡི་འགྲོ་དོན་ཅུང་ཟད་སྨིན། །དེ་རང་མཐོང་མ་ཆེན་སྔོན་ལས་ཡིན། །བཅོ་ལྔ་ནས་ཉི་ཤུ་ལ་བབས་ཚེ། །ལས་སྡུག་བསྔལ་བཟོད་དཀའ་དུ་མ་མྱོང༌། །ཡིད་མ་གཞོམ་( ཞུམ )ལས་ཀྱི་མཐའ་མ་ཡིན། །རྩ་གཅིག་ནས་རྩ་བརྒྱད་ལ་ཐུག་ཚེ། །ཡུལ་གདུལ་ཞིང་སྙིགས་མའི་རྐྱེན་དབང་གིས། །ངན་འབྲེལ་ལས་བཟང་འབྲེལ་ཤིན་ཏུ་དཀོན། །བློ་ ༥༥༦༽ཡིད་གཉིས་མེད་པར་པད་འབྱུང་དང༌། །མ་མཚོ་རྒྱལ་ལ་གསོལ་འདེབས་བརྩོན་ནུས་ན། །དེ་ཕན་ཆད་རང་སྐལ་གཏེར་གྲོགས་དང༌། །ལས་ལྡན་གྱི་ཆོས་འཛིན་དང་འཕྲད་ནས། །བསྟན་འགྲོ་བའི་དོན་ཆེན་རིམ་གྱིས་འབྱུང༌། །བཟང་འབྲེལ་ལས་ངན་འབྲེལ་རིམ་གྱིས་ཉུང༌། །སླར་བཟང་ངན་གང་གིས་འབྲེལ་གྱུར་ཀྱང༌། །དེ་ཁྱོད་ཀྱི་གདུལ་བྱའི་ཞིང་ཡིན་པས། །ཆགས་སྡང་དང་དགའ་སྡུག་སྤྱོད་པ་སྤོངས། །མཉམ་ཉིད་ཀྱིས་རྫོང་མཁར་མ་ཞེན[

ཞིག ]དགོས། །མ་མཁའ་འགྲོས་མངག་པའི་ཕོ་ཉ་ལ། །རྟེན་འབྲེལ་གྱི་ཆོས་ལ་རག་ལས་པས། །ཐབས་མཁས་པའི་ཚུལ་གྱིས་གཟབ་གལ་ཆེ། །རང་གཏེར་སྟོན་ཨེ་འོང་རང་གིས་ཤེས། །དབྱིངས་ཌཱཀྐིས་བཀའ་བཞིན་མ་བསྒྲུབས་ན། །ཆོས་གཏེར་ལ་དབང་ཡང་སབྟས་བསྒྲིབ། །ལས་མི་འདོད་སྣ་འདྲེན་རང་གིས་བྱེད། །ཁྱེད་གཏེར་ལ་དབང་ཡང་གཞན་རྐྱེན་འོང༌། །ཆོས་མི་ངོར་ཤོར་ནས་ཁྱིམ་ཐབས་འཛིན། །རང་གཏེར་གྱི་བྱ་བ་ཕག་ཏུ་ཡིབ། །ལས་འདི་འདྲ་བྱེད་པ་ཨ་རེ་སྡུག །མ་མཁའ་འགྲོའི་ཞལ་ལུང་བཞིན་བསྒྲུབ་ན། །ཁྱོད་ཚེ་འདིར་དོན་གཉིས་འབྱུང་བར་ངེས། །བརྡའ་གོའམ་རིགས་ལྡན་གཞོན་ནུ་མ། །ཟེར་བར་སྣང་དབྱིངས་སུ་འོད་དུ་ཡལ། །བཅུ་དགུ་ནས་བཟུང་ཉི་ཤུ་རྩ་བརྒྱད་བར། །སྐྱིད་སྡུག་མ་ངེས་ཆུ་ཡི་གཉེར་མ་བཞིན། །འབྱུང་ཞིང་ཕྱེད་ཀ་ཆོས་ཀྱི་ཕྱོགས་དང་ནི། །ཕྱེད་ཆ་འཇིག་རྟེན་ཕྱོགས་སུ་སྡུག་བསྔལ་མྱོང༌། ཁྱད་པར་དབང་ཐོབ་བླ་མའི་ ༥༥༧༽བཀའ་བཞིན་དུ། །ཁྱིམ་ཐབས་འཛིན་ཅིང་འཁོར་བའི་བྱ་བར་བརྩོན། །མི་ངོ་ལོན་པའི་དུས་ནི་ང་མ་བྱུང༌། །རྐྱེན་དེས་བསྐལ་ནས་འཁོར་བར་བློ་སུན་ཏེ། །མི་མངོན་དཔལ་རིར་ཞིང་དུ་འགྲོ་སྙམ་ཚེ། །མི་མིན་ཡུལ་གྱི་བུ་མོ་མཛེས་མ་གཉིས། །རིན་ཆེན་དུ་མས་བརྒྱན་ཅིང་ངག་སྙན་སྒྲས། །ཨེ་མ་གསོན་དང་གྲོགས་མོ། །ང་གཉིས་ཁྱོད་ཀྱིས་ཤེས་སམ། །མི་མངོན་ཞིང་ནས་འོང་བའི། །བཞིན་མཛེས་ཌཱཀྐི་ངེད་གཉིས། །ཁྱོད་ལ་ངག་གསལ་སྒྲོག་འོང༌། །བདེ་བདེ་མཁའ་འགྲོའི་གྲོད་དང༌། །གྲིགས་ཁྱེད་བྱོན་ན་ལེགས་སམ །དུས་ངན་མི་ཡི་བློ་སེམས། །བདུད་དབང་བསྒྱུར་བ་མེད་དམ། །གྲོང་ལ་འཐབ་མཁོན་མ་བྱེད། །ཉམས་པའི་གྲིབ་གྱིས་འཚེ་བ། །ཁྱོད་ལ་ལྡང་འོང་ཨེ་ནམ། །མི་མོ་གསལ་གྱི་མིང་ཅན། །ཁྱོད་ཀྱི་དགེ་བའི་བསྐུལ་མ། །དེ་ལ་ཆགས་སྡང་སྤོངས་ལ། །གང་དཀར་བཞག་པ་ཨེ་ནམ །ལྷོ་ཡི་ལྕགས་སྦྲུལ་སྨུག་ཆུང༌། །སྒྲ་བརྒྱའི་གཙུག་ཏུ་འཆང་ན། །རིང་མིན་ཉེ་ནས་དོན་གཉིས། །ནོར་བུ་ལོན་པ་ཨེ་ནམ། །ད་ལན་ངེད་ཅག་གནས་སུ། །ཁྱོད་བསྒྲོད་སྟབས་ལྡན་མེད་ཚེ། །ཅང་ཤེས་ཅང་ཤེས་ལོ་ཡི། །སྐྱེས་བུ་དེ་ཡིས་བསྐུལ་ནས། །བཛྲ་མིང་གི་མཐུན་རྐྱེན། །དུས་སུ་འཛོམ་པ་ཨེ་ནམ། །ལོ་གསུམ་ཟླ་གསུམ་བར་དུ། །མི་ཡི་སྒྱུ་འཕྲུལ་སྤངས་ནས། །སྒྲུབ་པ་ཉམས་ལེན་བརྩོན་ན། །མཁའ་འགྲོའི་དུས་ཚིགས་འཆུགས་མེད། །ས་ག་ཟླ་བའི་འབོད་པ། །ཕྲན་བུ་དེས་སེལ་ཨེ་ནམ། །ལས་དང་བྱ་བ་གང་བྱེད།

༥༥༨༽ཌཱཀྐིས་ཞལ་ལུང་ཅི་བཞིན། །ཁྱེད་ཀྱིས་ལེགསཔར་བསྒྲུབ་ན། །གཏེར་གཉིས་བསྟན་པའི་བ་དན། །ཁྱོད་ལ་དབང་བ་ཨེ་དན། །དུས་དང་དུས་སུ་འབྱུང་འགྱུར། །བརྡ་དོན་ཁྱོད་ལ་སྨྲ་འོང༌། །གཞན་ལ་མ་སྨྲ་གསང་རྒྱ། །ཙིཏྟའི་ཀློང་དུ་སྦས་མཛོད། །ཅེས་ཟེར་ནམ་མཁའི་ཀློང་དུ་འཇའ་ལྟར་ཡལ། རྐྱེན་དེས་འབྱུང་འདུས་ཅུང་ཞིག་འཁྲུགས་པ་དང༌། །གཏེར་ཆེན་ཀརྨ[ གླིང་པའི ]སྤྲུལ་བ་དངོས། །འཇིགས་བྲལ་ཆོས་ཀྱི་བློ་གྲོས་རིན་པོ་ཆེས། །མཁྱེན་བཞིན་ཆོས་དམ་གཉན་པོའི་བཀའ་གནད་ཀྱིས། །བདག་ཉིད་མཁའ་འགྲོའི་བཀའ་བཞིན་འགྲོ་ཐབས་དབེན། །དེ་སྐབས་ཞིག་ལ་གུ་རུ་ཡིན་སྐད་པའི། །པཎྜི་ཏ་ཡི་ཆ་བྱད་དགེ་བཙུན་ཞིག །བདག་ནི་ཕྱུགས་རྫིར་ཡོད་པས་དེར་ཐོན་ནས། །ཁྱོད་ཀྱིས་ང་ནི་ཨེ་ཤེས་ལན་གསུམ་ཟེར། །བདག་གི་སྨྲས་པ་གུ་རུ་ཁྱེད་ཡིན་ན། །དུས་གསུམ་མཁྱེན་པའི་མངོན་ཤེས་ཁྱེད་ལ་མངའ། །མཛད་པ་བསམ་ཡས་རྫུ་འཕྲུལ་ཐོགས་པ་མེད། །དངོས་གྲུབ་མཆོག་བརྙེས་འདྲེན་པ་ཀུན་གྱི་གཙོ། །བླ་མེད་བླ་མ་ཁྱེད་ལ་གུས་ཕྱག་འཚལ། །བདག་དང་བདག་ལ་འབྲེལ་བཅས་འགྲོ་བ་ཀུན། །ཚེ་འདིའི་སྣང་བ་ནུབ་པར་གྱུར་མ་ཐག །རྗེ་བཙུན་གུ་རུ་ཁྱེད་དང་དབྱེར་མེད་ཅིང༌། །ཆོས་དབྱིངས་གདོད་མའི་ཀློང་དུ་བྱང་ཆུབ་ཤོག། ཅེས་གསོལ་དགེ་སྦྱོང་ཞལ་ནས་འདི་སྐད་གསུང༌། །ང་ནི་རྒྱུ་མེད་རྐྱེན་མེད་སྤྲུལ་བའི་སྐུ། །འགྲོ་བའི་དོན་དུ་རང་བྱུང་ལྷུན་གྱིས་གྲུབ། །དགེ་སྦྱོང་བདག་ལ་འགྲོ་བའི་དོན་ལས་མེད། ༥༥༩༽ ལུས་མེད་ལུས་མཆོག་རྡོ་རྗེའི་སྐུ་བརྙེས་ཕྱིར། །སོར་སྐྱེས་རྣམས་ནི་པད་འབྱུང་ཞལརྒྱང་རིང༌། །སྔོན་སྨོན་སྟོབས་དང་མོས་པས་རྒྱུད་བསྐུལ་ན། །དད་པ་ཅན་གྱི་པད་འབྱུང་དུས་དྲུག་ཏུ། །ཞལ་མཇལ་གདངས་( གསུངས་ཐོས་ཡིན་ནམ་སྙམ )ཐོས་དགོངས་རྒྱུད་བྱིན་རླབས་ཐོབ། །ཁྱོད་ཀྱང་ལས་འཕྲོ་ལྡན་པས་ང་དང་མཇལ། །ཐབས་ཀྱི་གྲོགས་ལ་ཐེ་ཚོམ་སྐྱེས་གྱུར་པས། །ང་ཉིད་ཐ་མལ་ལུས་ཅན་དགེ་སྦྱོང་མཐོང༌། །ད་ནི་རང་སྐལ་གཏེར་ལ་སྤྱོད་འདོད་ན། །འདི་ནས་ཉི་མ་ལྷོ་ཕྱོགས་ཉེ་ཆ་ནས། །ང་མིན་ང་དང་གཉིས་མེད་གཏེར་སྤྱོད་མཁན། །རྡོ་རྗེའི་རིགས་ཅན་སེམས་དཔའ་རསྨའི་མཚན། །དཔའ་བོ་དེ་དང་ཁྱེད་གཉིས་ལྷན་འཛོམ་ན། །ལྷོ་ནས་ལྷོ་རུ་གཏེར་གཉིས་བསྟན་པ་དར། །ལྕགས་སྦྲུལ་ནག་པོ་འབྲུག་གི་ལྟོ་བར་སྙན། །ངང་པའི་ཁྱུ་ཚོགས་ཕྱོགས་ནས་སྤྲིན་བཞིན་འདུ།

ཁ་ཏ་ནག་པོའི་དུག་ཆར་མ་བཏང་ན། །དྲུག་ཅུའི་བར་དུ་མཐའ་དམག་དུས་འཁྲུགས་གཞོམ། །བོད་ཁམས་བདེ་སྐྱིད་ཉི་མ་ཅུང་ཞིག་འཆར། །རང་གཏེར་ཁ་བྱང་བཞིན་དུ་དུས་རྟགས་དང༌། །རྟེན་འབྲེལ་ལ་སོགས་གནད་ཟབ་གལ་ཆེའོ། །ཞེས་གསུངས་རྐྱེན་དེས་སྣང་བ་གནས་གྱུར་ཏེ། །དག་པ་མཁའ་འགྲོའི་ཚོགས་གྲལ་ལ་སླེབས་ནས། །ཀ་ལ་པིང་ཀའི་བརྡའ་ཡི་རྒྱུད་མང་ལས། །ཟབ་གཏེར་ཆོས་ཀྱི་ཁ་བྱང་འབྲིང་བུ་ལོན། །ཕྲལ་དེར་བི་མ་རསྨིས་རྗེས་བཟུང་ནས། །གངས་རི་གཉིས་པ་རྨ་ཆེན་སྤོམ་ར་ཡི། །ནུབ་སྒོ་དབང་ཕྱུག་མ་བདུན་ཉེ་འཁོར་ ༥༦༠༽བཅས། །ཆོས་ཉིད་མཁའ་འགྲོའི་གསང་མཛོད་ཟབ་གཏེར་དྲངས། །གཞན་ཡང་སྨོན་གྲུབ་ཨ་ཤྭའི་མཆོད་སྡོང་དང༌། །ལྕགས་རི་འོད་འབར་དང་ནི་སྡོང་རོང་གནས། ཁྱུང་བྲག་རྩེ་དང་པདྨ་རི་མཐོ་དང༌། །སྤྲེལ་རྫོང་ལ་སོགས་གནས་ཆེན་གནས་ཕྲན་ནས། །རེས་འགའ་ཆོས་གཏེར་རེས་འགའ་ཟབ་གཏེར་སྟོན། །དེ་དག་རྣམས་ཀྱི་སྐབས་སུ་ལུང་བསྟན་སོགས། །དུ་མ[ བྱུང་ཡང་ ]གདུལ་ཞིང་སྙིགས་རྐྱེན་གྱིས། །རྟེན་དང་འབྲེལ་འབྱུང་སབྟའི་དབང་དུ་སོང༌། །དུས་བབས་རྟེན་འབྲེལ་ལྡན་པའི་ཟབ་ཆོས་ནི། །དཔེར་ན་ཆུ་རྡོལ་ས་ཡིས་མི་ཁོགས་ལྟར། །རྐྱེན་ངན་རླུང་ལྟར་འཚུབ་ཡང་ཡ་ང་མེད། །སྐལ་ལྡན་ཆོས་རྒྱུད་འཛིན་པའང་ངང་གིས་སྤྲད། །ཆོས་བརྒྱུད་བྱ་བ་ཐབས་ཀྱིས་སྤངས་ནུས་བྱུང༌། །རྩ་དགུ་ནས་བཟུང་སུམ་ཅུ་རྩ་གཉིས་བར། །ཕྲལ་གྱི་རྐྱེན་དང་སྔོན་གྱི་ལས་སྨིན་ནས། །གྲོགས་ཀྱིས་དོར་ནས་དགོས་མེད་ཁྱི་བཞིན་ཕུད། །མི་བཟོད་ནད་གཞི་དྲག་པོས་རྐྱེན་བསྐུལ་ཏེ། །སྐྱབས་རྗེ་འཁོར་ལོའི་མགོན་པོ་ལས་འབྲེལ་བས། །རྗེས་བཟུང་སྨིན་གྲོལ་གདམས་པའི་ཆོས་མཛོད་ཀྱིས། །བདག་བློའི་མ་རིག་མུན་པ་དྲུངས་འབྱིན་ནས། །ཤེས་རབ་ཡེ་ཤེས་སྐོ་བརྒྱའི་གསང་མཛད་འབྱེད། །ཐོས་བསམ་ཡོན་ཏན་ནོར་གྱིས་ཕྱུག་པར་མཛད། ཁྱད་པར་ནང་དོན་ཡེ་ཤེས་མངོན་སུམ་དུ། །སད་ཅིང་ཟུང་འཇུག་ཕྱག་རྒྱས་གྲོལ་ལམ་ཐོབ། །དེའི་མཐུས་ཕྱི་ཡི་གདུལ་བྱ་སྙན་གྲགས་རྒྱས། །ནང་དུ་དབུ་མགྲིན་རྩ་

༥༦༡༽ཡི་བདུད་རྒྱ་གྲོལ། །གསང་བ་མི་རྟོག་ཡེ་ཤེས་མངོན་གྱུར་ནས། །ཟབ་གཏེར་འབྲི་སྤེལ་བསྟན་པ་ཆེས་ཆེར་རྒྱས། །འགྲོ་དོན་གདུལ་བྱ་ཆད་མེད་ངང་གིས་དར། །ལྷ་དང་མཁའ་འགྲོ་ཆོས་སྐྱོང་གཏེར་བདག་ཚོགས། །ལུས་དང་གྲིབ་བཞིན་འགྲོགས་ནས་མཐུན་རྐྱེན་བསྒྲུབས། །ལུང་བསྟན་བསླབ་བྱ་གསུངས་པ་གཞན་དུ་གསལ། །སྐབས་ཤིག་འགྲོ་འདུལ་དཔའ་བོས་བཀས་བསྐུལ་ནས། །ཁྲོམ་གྱི་རྡོ་ར་བྲག་དཀར་ཉེ་ཆ་ན། །གནས་བཅས་ཡོད་སྐབས་མི་མིན་བུ་མོ་བཞི། །སྟག་སེང་དོམ་དང་སྒྲ་( སྨྲ )མཁས་གདོང་ཅན་བཞི། །མགྲིན་གཅིག་སྙན་པའི་དབྱངས་ཀྱིས་འདི་སྐད་ཟེར། །ཧ་ཡ་ཧེ། །གསོན་དང་རྣལ་འབྱོར་དབང་མོ། །ཏི་གྲོ་མཁའ་འགྲོའི་རྫོང་ནས། །ཀུན་གཟིགས་ཡེ་ཤེས་དབང་མོས། །ཁྱོད་ལ་ངག་གསལ་བསྐུར་ཡོད། །གནས་མཆོག་རྡོ་རྗེ་བྲག་རྫོང༌། །རྡོ་རྗེ་མཁའ་འགྲོའི་འདུ་རར། །ཟབ་ཆོས་དགོངས་པ་འདུས་པ། །ཌཱཀྐིའི་ཐུགས་ཀྱི་ཊཱི་ཀ །དུས་བབས་རྟེན་འབྲེལ་ལེགས་པའི། །ཨ་ཀྵའི་དཔལ་དུ་ཤར་བ། །དུས་ནི་ཅང་ཤེས་ངོམ་དུས། །ཉེ་མིན་རིང་ནས་སྲུང་མའི། །ཁྱོད་ལ་རང་གཏེར་སྤྲད་ངེས། །ཟབ་ཕྱིར་འཚུབ་སློང་ཆེ་བས། །དེ་ལ་སྟབས་ཀ་གཟབ་དགོས། །ཀུན་གསལ་རྟ་བདུན་དཀྱིལ་འཁོར། །ས་འཛིན་འཁུན་པའི་སྒྲ་ཡིས། །ཆུ་འཛིན་ནག་པོ་བསྐུལ་ནས། །གསལ་བྱེད་གཟི་མདངས་ཉམས་སྲིད། །དེ་ལ་ཤེས་རབ་མ་ཞན། །སྙན་སྙན་ཚིག་གིས་མདུན་བསུས། །མི་སྙིང་གདོན་གྱིས་བསྒྱུར་ནས། །མི་འདོད་ ༥༦༢༽ཡོ་ལང་སྣ་ཚོགས། །སྨྲ[

སྒྲ ]མིང་འཛིན་གྱིས་བསྐུལ་ལ། །ཅི་ཆ་ཅི་འགྱུར་ཅི་ཡོང༌། །དུས་སུ་འབྱུང་འགྱུར་ངེས་ཚིག །ཌཱཀྐིའི་བརྡ་གསལ་ངོམ་འོང༌། །ཨེ་གོ་ཨེ་གོ་གྲོགས་མོ། །ཞེས་ཟེར་ལན་དུ་བདག་གིས། །ཁྱོད་ཅག་སུ་ཡིན་དྲིས་ཚེ། །གཏམ་མཇུག་མ་རྫོགས་གཞན་རྐྱེན་ཞིག་གིས་ནི། །གཉིད་ལས་སད་ཅིང་ཉམས་སྣང་རང་སར་ཡལ། །འོན་ཀྱང་ཌཱཀྐིའི་བརྡའ་བྱང་ཇི་བཞིན་དུ། །ཟབ་གཏེར་སྤྱན་དྲངས་འབྲི་སྤེལ་གསལ་ཁྱབ་བྱས། །དེ་སྐབས་ཀོ་འཇོའི་རྒྱལ་པོ་ཡིན་སྐད་པའི། །མི་ནག་ལ་བ་དཀར་པོ་ཅན་ཞིག་གིས། །འཇིགས་པའི་ངར་སྐད་ཆེན་པོས་འདི་སྐད་ཟེར། །ཁྱོད་ནི་མ་ངེས་པ་ཡི་བུད་མེད་ཞིག །ཡུལ་འདིར་འོང་དོན་ཅི་ཡིན་གང་ནས་འོང༌། །འདི་རུ་མ་འདུག་འུ་ཅག་རྩོད་པ་འོང༌། །དེ་བས་བདེ་སྐབས་ཁྱོད་རང་ཡུལ་གཞན་སོང༌། ཞེས་ཟེར་ཨམ་གཙིགས་བསྡམས་ནས་ཞེ་སྡང་ངོམ། །བདག་གིས་སྨྲས་པ་ཁྱོད་འདྲའི་ལས་ངན་གྱིས། །མ་ངེས་པ་ཡི་མི་ཞིག་ངས་མ་མཐོང༌། །ཁྲོམ་ཁོག་འདི་ནི་རྒྱ་བོད་ཀུན་གྱི་ལམ། །ཁྱོད་རང་གཅིག་པུར་ཐོབ་པ་ངས་མ་གོ། །འོན་ཀྱང་ང་ནི་ཡུལ་དང་ཕ་མ་མེད། །གཅིག་པུར་རྒྱལ་ཁམས་གང་བདེར་འགྲོ་བ་ཡིན། །ལུས་དང་ལོངས་སྤྱོད་གཅེས་འཛིན་བདག་ལ་མེད། །ལས་ངན་འཁྲུལ་བའི་ལྷ་འདྲེར་འགྱེད་དུ་བཏང༌། །གཟུགས་ཅན་གཟུགས་མེད་ཀུན་ལ་སྙེམ་ཐག་ཆོད། །གང་ཤར་གང་སྣང་སེམས་ཀྱི་ཆོ་འཕྲུལ་ཤེས། །གཅེས་འཛིན་འཁྲུལ་སྣང་བཤིག་པའི་ ༥༦༣༽གདམས་པ་ཡོད། །གློ་བུར་རྐྱེན་ལས་ཁྱོད་འདྲ་ཡིད་གཟུགས་ཤར། །ཕན་དང་གནོད་མེད་ཐམས་ཅད་ཆོས་སྐུའི་རྩལ། །ཡུམ་ཆེན་སྐྱེ་མེད་དགོངས་( པའི )ཀློང་( དུ )ཕཊ། ཞེས་བརྗོད་རིག་སྟོང་མཐའ་བྲལ་ཆེན་པོའི་ངང༌། །དག་མཉམ་དབྱིངས་སུ་ཅུང་ཞིག་ངལ་བསོས་ཚེ། །འཁྲུལ་སྣང་རྨི་ལམ་ལྟ་བུ་དབྱིངས་སུ་ཡལ། །སོ་གསུམ་ནས་བཟུང་ད་ལ་ཐུག་གི་བར། །རང་ཉིད་བསོད་ནམས་ཆུང་བའི་རྐྱེན་དབང་གིས། །སྐྱབས་རྗེ་ཐམས་ཅད་མཁྱེན་པ་སྙིང་གི་ནོར། །པདྨ་ལས་འབྲེལ་མཁའ་འགྲོའི་གླིང་དུ་གཤེགས། །ཁོ་མོ་བདག་ནི་མགོན་མེད་ཤུལ་དུ་བོར། །གནས་དང་གྲོགས་མེད་ས་མཐར་སྤྱུགས་ནས་ཀྱང༌། །ཀུན་གྱི་མིག་ལ་ཚེར་མ་ལྟ་བུར་གཟེན། །སྐྱབས་རྗེ་བླ་མའི་ཐུགས་ཀྱི་སྲས་གཅིག་པུ། །རྡོ་རྗེའི་མཆེད་པོ་སྣ་ཚོགས་རང་གྲོལ་པས། །ཁྱེད་ནི་བཀའ་དྲིན་ཅན་གྱི་གཟུངས་མ་མཆོག

།ཡིན་ཕྱིར་ཐག་རིང་ཡུལ་དུ་སྤྱུགས་པ་དབེན། །གསུངས་ཏེ་ཆོས་དམ་གཉན་པོ་དཔང་བཞག་མཛད། །རྐྱེན་དེས་སེམས་ཤེས་སེར་དགོན་གནས་སུ་བསྡད། །གཏེར་ཆེན་ཡབ་སྲས་གཉིས་ཀྱི་ཟབ་ཆོས་རྣམས། །འཛིན་སྐྱོང་སྤེལ་སོགས་སྐྱབས་རྗེའི་བཀའ་གནང་ལྟར། །ཉེ་རིང་ཀུན་ལ་ཟབ་གཏེར་དར་རྒྱས་སྤེལ། ཁྱད་པར་ཆོས་བདག་པྲ་ཛྙཱ་རསྨིའི་གཙོ། །ལས་ཅན་རྣམས་ལ་གཏེར་གཉིས་ཕ་ཕོགས་གཏད། །གཞན་ཡང་སྐལ་ལྡན་གྲངས་ལས་འདས་པ་ཡིས། །ཟབ་ཆོས་ཉམས་བླངས་དབེན་པར་སྒྲུབ་ཚུགས་འཛིན། །དོན་གཉིས་ ༥༦༤༽མཛད་པས་གཏེར་གཉིས་བསྟན་པ་བསྐྱངས། །སྐྱབས་རྗེ་བླ་མའི་ཡང་སྲིད་ཁྲིར་འཁོད་ཚེ། །བདག་གི་སེམས་ཀྱི་སྡུག་བསྔལ་ཅུང་ཟད་ཞིག། །འོན་ཀྱང་བདག་འདྲའི་ནོར་སྐྱོང་གྱི་ན་བར། །གཡུ་རལ་ལྡན་པའི་སེང་གེའི་མིང་ཐོབ་པ། །སྐྱབས་རྗེ་ཡིད་བཞིན་ནོར་བུའི་དྲིན་ལས་བྱུང༌། །དེ་དོན་བསམ་ན་སེམས་སྐྱོ་དྭངས་དུས་མེད། །ཀུན་གསལ་རྟ་བདུན་དཀྱིལ་འཁོར་མཐོང་བའི་ཚེ། །སྐྱབས་རྗེ་ཡིད་བཞིན་ནོར་བུའི་སྐུ་དཀྱིལ་དྲན། །འོད་ཀྱིས་ཕྱོགས་ཀུན་མུན་པ་སེལ་བའི་དུས། །ཐུགས་རྗེ་ཕྱོགས་རིས་མེད་པའི་ཡོན་ཏན་དྲན༌། །སྟེང་ཕྱོགས་ནམ་མཁའི་ཀློང་ནས་ནུབ་རིར་ཕྱོགས། །རྗེ་ཉིད་བདག་ཅག་འགྲོ་བའི་མགོན་བྱོན་ནས། །གཟུགས་སྐུ་མྱ་ངན་འདས་པའི་བཀོད་པ་དྲན། །མཁའ་ཀློང་ཡང་བའི་དབྱིངས་ཉིད་མཐོང་བའི་ཚེ། །གཞི་དབྱིངས་དག་པ་ཆེན་པའི་ཀློང་ཉིད་ནས། །རང་བྱུང་ལྷུན་གྲུབ་གཟུང་བའི་སྣང་བ་དྲན། །བརྡ་རྟགས་ཅི་དང་ཅི་མཐོང་ཅི་ཤར་ཡང༌། །སྐྱབས་རྗེ་བླ་མ་ཡིད་བཞིན་ནོར་བུ་དྲན། །དབེན་གནས་གང་དུ་བསྡད་ཀྱང་བླ་མ་དྲན། །ཉམས་ལེན་གདམས་ངག་དྲན་ཚེ་བླ་མ་དྲན། །གཞུང་བཟང་མཆེད་གྲོགས་མཐོང་ཚེ་བླ་མ་དྲན། །ཅི་དང་ཅི་ལ་བསམ་ཀྱང་བླ་མ་དྲན། །འདྲེན་སྟོན་པདྨ་ལས་འབྲེལ་ཁོ་རང་དྲན། །དྲན་ནས་དུས་ཀུན་གསལ་བྱེད་ཆུ་རྒྱུན་འབེབས། །བློ་སེམས་གདུང་བས་སྐྱོ་ནས་དྲན་པ་འཁྲུལ། །རྟག་ཏུ་བསྟེན་པ་སྐད་ཅིག་ཡུད་ཙམ་འདྲ། །སྨིན་གྲོལ་ཐོབ་པ་མངའ་

༥༦༥༽ཡང་སྐད་ཅིག་ཙམ། །འདི་འདྲའི་བཀོད་པ་དྲན་ཚེ་ཀྱེ་མ་ཧུད། །སྐུ་ཞལ་མཐོང་ཚེ་དད་མོས་གཏིང་ནས་སྐྱེ། །གསུང་ཐོས་ཙམ་གྱིས་སྨིན་གྲོལ་ལམ་སྣ་ཟིན། །ཐུགས་ཀྱི་དགོངས་པའི་གསང་མཛོད་སྒོ་བརྒྱ་འབྱེད། །འགྲོ་བའི་ཁམས་དབང་དང་བསྟུན་ཆོས་ཆར་འབེབས། །འགྲོ་རྣམས་འཁོར་བའི་འཕྲང་ལས་ཐར་བར་མཛད། །གཏན་བདེ་བླ་མེད་གོ་འཕང་མཆོག་བརྙེས་ནས། །གདོད་མའི་དབྱིངས་སུ་གྲོལ་བའི་དེད་དཔོན་མཛད། །བཀའ་དྲིན་བསམ་ལས་འདས་ཤིང་འཁོར་ཐབས་བྲལ། །དེ་དོན་བསམ་ཞིང་གདུང་བས་རྒྱུད་བསྐུལ་ནས། །རྗེ་བཙུན་བླ་མ་དྲན་པའི་སྨྲ་སྔགས་ཤོར། །འོན་ཀྱང་བླ་མའི་སྐུ་དྲིན་གསོ་ཕྱིར་དུ། །རང་དོན་ཡིད་བྱེད་བློ་ངན་རྒྱང་སྤངས་ནས། །སྐལ་ལྡན་རྣམས་ལ་ཟབ་གཏེར་འཆད་སྤེལ་དང༌། །སྒོ་གསུམ་བྱ་བ་ཆོས་དང་མཐུན་བྱས་ཏེ། །བསེ་རུ་ལྟ་བུར་དབེན་པར་སྒྲུབ་ཚུགས་བཟུང༌། །གཏེར་ལ་དབང་ཡང་གཏེར་སྤྱོད་ངས་མི་ཐོན། །ཕ་ཆོས་བུ་ཡིས་འཛིན་ན་དེས་ཆོག་སྙམ། །རང་གཏེར་ཟབ་མོ་ས་ཡི་གཏེར་གནས་ནི། །སྐུ་ཡི་གནས་གསུམ་ཐུགས་ཀྱི་གནས་གསུམ་དང༌། །བྲག་དཀར་གསུམ་དང་རྫོང་གསུམ་སྦས་གནས་གཉིས། །དེ་དག་གཏེར་གྱི་གནས་སུ་བཤད་པ་ཡིན། །ཟབ་པའི་ཆོས་ཀྱང་རྩ་བ་སྡོང་པོ་དང༌། །ཡལ་ག་མེ་ཏོག་དང་ནི་འབྲས་བུའི་ཆོས། །ས་གཞི་ལྟ་བུའི་དགོངས་པ་མི་འགྱུར་གཏེར། །ཕྲིན་ལས་ཁ་ཚར་གཏེར་ནི་བསམ་མི་ཁྱབ། །གཏེར་གྱི་གྲོགས་ཀྱང་ ༥༦༦༽མཆོག་གཉིས་རབ་གསུམ་དང༌། །རིགས་ལྔའི་ཆར་གཏོགས་སེམས་དཔའ་ཆེན་པོ་ལྔ། །ཆོས་ཀྱི་བདག་པོ་བཀའ་བབ་བུ་བཞི་དང། མཆོག་བརྒྱད་དང་ནི་ཉེར་ལྔ་བརྒྱ་རྩ་སོགས། །བྱུང་ནས་རིམ་གཉིས་འབྲས་བུ་ཚེ་འདིར་ལོན། །ཆོས་གཏེར་འབྱེད་པའི་དུས་རྟགས་རྟེན་འབྲེལ་སོགས། །ཁ་བྱང་དང་ནི་ཡང་བྱང་སྙིང་བྱང་དང༌། །ཟུར་བྱང་ལ་སོགས་སྐབས་དོན་ཌཱཀྐིས་སྤྲད། །འགྲོ་དོན་གདུལ་ཞིང་ཡུལ་ལྔ་ཁྱད་པར་དུ། །ཤར་ཀྱི་ཕྱོགས་དང་ལྷོ་རུ་དར་བར་བསྟན། །དེ་ལྟར་རང་གཏེར་རྩ་ཚིག་མདོར་བསྡུས་འདིས། །སྐལ་བཟང་བུ་སློབ་རྣམས་ཀྱི་བཞེད་སྐོང་ཕྱིན། །དོན་ཆུང་ཚེགས་ཆེ་ཕྲིན་ལས་ཡིག་གཟུགས་བཀོད། །ཐ་མལ་སོ་སྐྱེས་ལུས་དམན་བདག་ལྟ་བུར། །ལེགས་བཤད་གསང་བའི་ཡོན་ཏན་ཅིའི་ཕྱིར་སྣང༌། །འོན་ཀྱང་བརྒྱུད་ལྡན་བླ་མའི་ཐུགས་རྗེ་དང༌། །ཚོགས་གཉིས་འབྲས་བུ་སྨིན་པའི་དོན་དམ་གྱིས། །སྐྱེ་ཕྲེང་དུ་མར་ཆོས་ལྡན་ལུས་ཐོབ་ནས། །རིགས་ཅན་རྣམས་ཀྱི་ཐུགས་ཀྱི་དགྱེས་པ་བསྐྱེད། །ཟབ་གཏེར་མངའ་བདག་པདྨ་གླིང་པ་ཡིས། །རྗེས་བཟུང་སྨིན་གྲོལ་ཆོས་ཀྱིས་དབུགས་དབྱུང་བའི། །སྔོན་གྱི་འཕྲོ་སད་ཟབ་གཏེར་ཕྲན་བུ་དབང༌། །དེ་ནས་རིམ་བརྒྱུད་སྐྱེ་ཕྲེང་ཆ་ཤས་སུ། །ཟབ་མོ་གཏེར་གྱི་དངོས་གྲུབ་ཕྲན་རེ་དབང༌། །འཁོར་སློབ་གདུལ་བྱ་བསྐྱང་འདོད་བློ་མེད་ཀྱང༌། །སྨོན་ལམ་དབང་གིས་གདུལ་བྱ་ཐབས་ཀྱིས་བསྐྱངས། །ལེགས་བཤད་གསང་བའི་ཡོན་ཏན་ཚང་མེད་ཀྱང༌།

༥༦༧༽།རང་གི་གནས་ཚུལ་མདོར་བསྡུས་ཕྱོགས་ཙམ་འདི། །ཐོབ་ཐང་ཆོས་བརྒྱད་སྔོན་བསུ་བྱས་པ་མིན། །སྐལ་བཟང་སློབ་བུ་རྣམས་ཀྱི་ཁ་མ་བཅག །རྫུན་ཚིག་ཡི་གེའི་རིས་སུ་བྲིས་པ་ཡི། །དགེ་འདིས་བསྟན་འཛིན་སྐྱེས་བུའི་ཞབས་པད་བརྟན། །ཕྱི་ནང་རྟེན་འབྲེལ་ལེགས་འགྲིག་བསོད་ནམས་འཕེལ། །སྣོད་བཅུད་ཡོངས་ཀྱི་རྒུད་པ་མཐའ་དག་སེལ། །དམག་འཁྲུག་མུ་གེའི་བསྐལ་ངན་ཀུན་ཞི་ནས། །ཟབ་གཏེར་བསྟན་པ་ཕྱོགས་བཅུར་བ་དང༌། །དེར་འཛིན་སྐྱེ་བུའི་མཛད་ཕྲིན་རྒྱས་པར་ཤོག །སྦྱིན་བདག་མངའ་ཐང་ལོངས་སྤྱོད་གོང་འཕེལ་རྒྱས། །སེམས་ཅན་བདེ་སྐྱིད་ཕུན་ཚོགས་ཆོས་ལ་སྤྱོད། །ཀུན་ཀྱང་བདག་གིས་གདུལ་བྱའི་ཞིང་གྱུར་ནས། །རྔ་ཡབ་པདྨ་འོད་ཀྱི་ཕོ་བྲང་དུ། །རིག་འཛིན་དཔའ་བོ་མཁའ་འགྲོས་མདུན་བསུས་ཏེ། །གུ་རུ་སིདྡྷིའི་གླུ་དབྱངས་ལེན་བཞིན་དུ། །པདྨ་འགྲོ་འདུལ་གླིང་དང་དབྱེར་མེད་པར། ཨོ་རྒྱན་མཁའ་གྲོའི་གླིང་དུ་སྐྱེས་ནས་ཀྱང༌། །སྟོན་འཁོར་དགོངས་པ་དབྱེར་མེད་སངས་རྒྱས་ཤོག། ཅེས་པ་ཀུ་སུ་ལིའི་ཉམས་བྱུང་གི་གཏམ་འདི་ཡང་སྐྱབས་རྗེ་ཐམས་ཅད་མཁྱེན་པ་མཚན་བརྗོད་པར་དཀའ་ནའང་དོན་གྱི་སླད་དུ་སྨྲོས་ན་གྲུབ་པའི་དབང་ཕྱུག་རིག་པ་འཛིན་པ་ཆེན་པོ་སྐྱབས་རྗེ་དགེ་ལེགས་དཔལ་བཟང་པོའི་དངོས་སློབ་རྡོ་རྗེའི་སྤུན་གྲོགས་ཤཱཀྱའི་དགེ་བཙུན་དམ་པ་རྟོག་བྲལ་ནམ་མཁའི་རྣལ་འབྱོར་བ་དོན་ལི་དང་རང་བྱུང་གཉིས་ནས་རིན་ཆེན་གཉིས་པ་དང་ལྷ་རེག་དྲི་བྲལ་བཅས་དུས་རིང་མོ་ནས་ནན་ཆེར་བསྐུལ་བ་དང༌། རང་སློབ་བྱ་བྲལ་ཤེས་རབ་འོད་ཟེར་ནས་ཀྱང་ཟབ་གཏེར་གསུམ་གྱི་རྟེན་བཞེངས་དང་ཚེ་འདིར་དབེན་ ༥༦༨༽ ཁྲོད་ཁོ་ནར་འདུག་ཅིང་ཟབ་ཆོས་འཛིན་སྐྱོང་ཅི་ནུས་བྱེད་པ་དང༌། ཁྱད་པར་སྒོ་གསུམ་བླ་མའི་ཕྱོགས་སུ་འབུལ་ཞིང་ཆོས་མིན་གྱི་བྱ་བ་རིང་དུ་སྤངས་ནས་སྒྲུབ་པ་ལྷུར་ལེན་བྱེད་པ་སོགས་ཀྱིས་ཡང་ཡང་ནན་ཏན་ཆེན་པོས་བསྐུལ་བ་དང༌།

གཞན་ཡང་རིག་བཟང་དང་འགྱུར་མེད་ཕྲིན་ལས་སོགས་དད་ལྡན་བུ་སློབ་རྣམས་ཀྱིས་ནན་ཆེར་ཡང་ཡང་བཀའ་བསྐུལ་ཟབ་ཕྱིར་མི་ལྡོག་ཙམ་དུ་སྐྱབས་རྗེ་ཐམས་ཅད་མཁྱེན་པའི་སློབ་འབངས་ཡོངས་ཀྱི་ཐ་ཤལ་བ་ཀུན་བཟང་བདེ་སྐྱོང་ཆོས་ཉིད་དབང་མོས་རང་ལོ་སོ་བརྒྱད་པ་སྦྲུལ་ལོ་ཡི་ཟླ་༩ཚེ༡༦དགེ་བར། སེར་དགོན་དབེན་གནས་མཚམས་ཁྲོད་ལྗོངས་ནས་བྲིས་པ་ཡི་གེའི་མཐུན་རྐྱེན་རང་གི་ཉེ་གནས་ཤཱཀྱའི་དགེ་བཙུན་ཚུལ་ཁྲིམས་རྡོ་རྗེས་བགྱིས་པའོ། །ཕྱོགས་དུས་གནས་སྐབས་ཀུན་ཏུ་དར་ཞིང་བཀྲ་ཤིས་པར་གྱུར་ཅིག །དགེའོ། །དགེའོ། །དགེའོ། །སརྦ་མངྒ་ལཾ།། །།