༡༽དབུས་མོ་བདེ་བའི་རྡོ་རྗེའི་རྣམ་པར་ཐར་པ་ངེས་འབྱུང་འདྲེན་པའི་ཤིང་རྟ་སྐལ་ལྡན་དད་པའི་མཆོད་སྡོང་བཞུགས་སོ༔

༄༅། །ན་མོ་གུ་རུ་དྷེ་ཝ་ཌཱཀྐི་ནི་སརྦ་སིདྡྷི་ཧཱུྃཿ རང་རིག་ངོ་བོ་བདེ་ཆེན་འདུས་མ་བྱས། །རྣམ་ཀུན་མཆོག་ལྡན་དོན་གྱི་ཧེ་རུ་ཀ །བཀའ་དྲིན་འཁོར་མེད་པདྨ་ལས་འབྲེལ་རྩལ། །བྱང་ཆུབ་བར་དུ་རིགས་ཀྱི་བདག་པོར་བཞུགས། །ཀ་དག་ལྷུན་འབྱམས་ཆོས་སྐུའི་གཞི་ཀློང་ནས། །ངོ་བོ་མི་འགྱུར་ཆོས་སྐུ་ཀུན་བཟང་མོ། །རང་བཞིན་མ་འགགས་རྡོ་རྗེ་རྣལ་འབྱོར་མ། །ཐུགས་རྗེའི་རོལ་གར་རྡོ་རྗེའི་རོལ་གར་རྡོ་རྗེ་ཕག་མོར་བཞེངས། །སྐུ་གསུམ་མཁའ་འགྲོའི་ཚོགས་ལ་གུས་པས་བདུད། །ལོངས་སྐུའི་ཞིང་དུ་གང་གའི་ལྷ་མོར་བཞེངས། །རྣམ་མཛེས་བཀོད་དུ་ལྷ་མོ་དབྱངས་ཅན་མ། །རྔ་ཡབ་གླིང་དུ་མཁའ་འགྲོ་མཐིང་འོད་འབར། །གནས་གསུམ་མཁའ་འགྲོའི་རྗེ་མོར་གུས་པས་འདུད། །གཡུ་ལོ་བཀོད་དུ་ཨཱརྻ་ཏཱ་རེ་དཀར། །བོད་ཡུལ་དབུས་སུ་ཡེ་ཤེས་མཚོ་རྒྱལ་མ། །ལྷོ་བྲག་མཁར་ཆུར་ཤེལ་དཀར་རྡོ་རྗེ་མཚོ། །གང་འདུལ་སྤྲུལ་བསྒྱུར་མཛད་ལ་གུས་པས་འདུད། །གང་གི་གསང་གསུམ་ཐུགས་རྗེའི་སྒྱུ་འཕྲུལ་གྱིས། ༢༽ཁམས་གསུམ་འཁོར་བའི་རྒྱ་མཚོ་མ་སྟོངས་བར། །ཐབས་མཁས་ཐུགས་རྗེས་རྣམ་འདྲེན་དུ་མའི་ཚུལ། །དངོས་དང་དངོས་མེད་གདུལ་བྱའི་དཔལ་ཤར་བའི། །ཕྲིན་ལས་བཟང་པོ་ཚད་བཟུང་མ་མཆིས་ཀྱང༌། །སྐལ་བཟང་ལས་ཅན་སྨོན་ལམ་འཕྲོ་ལྡན་པ། །མདོ་སྔགས་ལུང་རིག་ཤེས་རབ་སྤྱན་མངའ་བ། །འཕགས་པའི་ནོར་འཆང་སྐྱེས་བུ་ཀུན་གྱི་མཆོག། མཁས་པའི་དབང་པོ་དོན་ལྡན་རྣལ་འབྱོར་པས། །རྒྱལ་བའི་རང་ལུགས་འཕགས་ལམ་ཐོབ་པ་ཡི། །སྐྱེས་བུ་རྣམས་ཀྱི་མཛད་སྤྱོད་དམ་པའི་སྲོལ། །དད་པ་ངེས་འབྱུང་དག་སྣང་མོས་རྟེན་དུ། །བདག་གི་ས་ལམ་སྦྱངས་བསྒྲོད་རིམ་པ་རྣམས། །རྗེས་འཇུག་དཔལ་དུ་བཀའ་བསྐུལ་ཟབ་གནང་བས། །སོ་སྐྱེས་བདག་ལ་རྟོགས་བརྗོད་གནས་དབེན་ཀྱང༌། །གྲངས་མེད་རྣམ་དཀར་དགེ་བའི་རྟེན་འབྲེལ་གྱིས། །སྐྱེ་འཕྲེང་དུ་མར་ཟབ་མོ་གཏེར་ལ་དབང༌། །གནས་གསུམ་དཔའ་བོ་མཁའ་འགྲོས་བྱིན་བརླབས་ནས། །ས་ལམ་སྦྱང་བསྒྲོད་མ་དགོས་གཅིག་ཆར་དུ། །བདེན་པས་བསྡུས་པའི་ཆོས་ཀྱི་དེ་ཉིད་ཤེས། །ཡོན་ཏན་མི་སྨྲ་གྱི་ནའི་ངང་ཚུལ་གྱིས། །ངེས་མེད་གནས་ཡུལ་འགྲིམ་པར་དམ་བཅས་ཀྱང༌། །སྔོན་གྱི་ལས་སྨོན་རྟེན་འབྲེལ་མཐུ་སད་ནས། །ཡེ་ཤེས་མཁའ་འགྲོའི་ཞལ་མཇལ་ལུང་བསྟན་ཐོབ། །གཏེར་གཉིས་འདོམས་ཞིང་གདུལ་བྱ་ཐབས་ཀྱིས་བསྐྱངས། །འོན་ཀྱང་མ་འོངས་རྗེས་འཇུག་སྐྱེས་བུ་རྣམས། །ཡིད་ཆེས་ཕྱིར་དུ་སྔོན་བྱོན་

༣༽རྒྱལ་བ་ཡིས། །བཀའ་དང་ལུང་གིས་བསྔགས་པ་ཆུང་ཞིང་སྤྲོ། དེ་ལ་དུས་གསུམ་སངས་རྒྱས་ཐམས་ཅད་ཀྱི་ངོ་བོ་རིག་འཛིན་ཆེན་པོ་པདྨ་ཐོད་ཕྲེང་རྩལ་ཞེས་པ་མངལ་གྱིས་མ་གོས་སྐྱོན་བྲལ་པདྨའི་སྦུབས་སུ་སྐུ་འཁྲུངས་ཤིང༌། །མཛད་པ་དང་ཕྲིན་ལས་རྐང་གཉིས་རྣམས་ཀྱི་གཙོ་བོ་རྒྱལ་བ་ཐུབ་པའི་དབང་པོ་ཉིད་ལས་ལྷག་པ་དུས་གསུམ་སངས་རྒྱས་ཐམས་ཅད་ཀྱི་ཕྲིན་ལས་གཅིག་ཏུ་འཛིན་པ་པོའི་ཐུགས་དགོངས་ལ། ད་ནི་ཐབས་ལ་བརྟེན་ནས་དར་དཀའ་བ་གསང་སྔགས་རྡོ་རྗེ་ཐེག་པའི་བསྟན་པ་བོད་འདིར་དར་དགོས་པས། དབྱིངས་ཡུམ་རྡོ་རྗེ་ཕག་མོའི་སྤྲུལ་པ་སྟོན་པའི་དུས་ལ་བབ་བོ་དགོངས་ཏེ། །གུ་རུ་ཉིད་འོག་མིན་གྱི་གནས་སུ་གཤེགས་སོ། །དེ་ནས་སྤྲུལ་སྐུའི་ཞིང་ཁམས་ཕྲག་བརྒྱར་ཉུལ་ཞིང་ལོ་བདུན་བར་དུ་བཞུགས་ཏེ། རྡོ་རྗེ་རྣལ་འབྱོར་ལ་སོགས་སྐུ་གསུམ་ཡེ་ཤེས་ཀྱི་མཁའ་འགྲོ། རྗེ་བཙུན་སྒྲོལ་མ་སོགས་གནས་གསུམ་མཁའ་སྤྱོད་ཀྱི་མཁའ་འགྲོ། ལྷ་མོ་དབྱངས་ཅན་མ་ལ་སོགས་རིགས་བཞི་གནས་ཡུལ་གྱི་མཁའ་འགྲོ་མ་ཐམས་ཅད་བསྡུས་ནས་ཟག་མེད་བདེ་བའི་རོ་ཡིས་མཉེས་པར་མཛད་ཅིང་བདེ་སྟོང་ཡེ་ཤེས་ཆེན་པོའི་དགོངས་པར་བཞགས། རྡོ་རྗེ་ཕག་མོའི་ཐུགས་རྒྱུད་བསྐུལ་ཏེ་བོད་མི་གདོང་དམར་འདུལ་བའི་ཕྱིར་དུ། སྐུ་གསུང་ཐུགས་ཡོན་ཏན་ཕྲིན་ལས་དེ་ཁོ་ན་ཉིད་དེ་སྤྲུལ་པ་དྲུག་ཏུ་འགྱེད་ཅིང་གུ་རུའི་དགྱེས་བདེ་མོ་མཛད། དེ་དག་གཅིག་ཏུ་བསྡུས་ ༤༽པའི་བདག་ཉིད་ལྷ་མོ་དབྱངས་ཅན་མ་དེ་ཉིད་དཀྱིལ་འཁོར་གྱི་དབུས་ནས་བཞེངས་ཏེ་མཁའ་འགྲོ་མ་རྣམས་ལ་གསོལ་བ། བདག་ནི་འཇིག་རྟེན་ཁམས་སུ་གདུལ་དཀའ་བ་མི་སྲིན་བོད་དང༌། ལྷོ་ནུབ་སྲིན་པོའི་ཡུལ་གླིང་དང་མུ་སྟེགས་བོན་སྡེ་ལ་སོགས་སངས་རྒྱས་ཀྱི་བསྟན་པ་ལ་འཚེ་བྱེད་རྣམས་འདུལ་བ་དང༌། དར་དཀའ་བ་གསང་སྔགས་རྡོ་རྗེ་ཐེག་པའི་བསྟན་པ་ཡུན་དུ་དར་ལ་སྐྱོང་བ་དང༌། གུ་རུའི་སྐུའི་ཕྱག་རྒྱ་དང་བཀའ་ཡི་བསྡུ་བ་མཛད་པའི་དུས་ལ་བབ་བོ་གསུངས་ཏེ།

ཉིད་ལས་མི་གཞན་པའི་སྤྲུལ་བ་བལ་ཡུལ་དུ་ཀ་ལ་སིདྡྷི་དང༌། མོན་མོ་བཀྲ་ཤིས་སྤྱི་འདྲེན། དབུས་གཙང་ཕྱོགས་སུ་ཤེལ་དཀར་རྡོ་རྗེ་མཚོ་སོགས་སྤྲུལ་ཅིང༌། རང་ཡང་བདེ་ཆེན་ཡེ་ཤེས་མཚོ་རྒྱལ་བའི་སྐུར་བཞེངས་ཏེ། གསང་སྔགས་བཀའ་ཡི་བསྡུ་བ་པོ་མཛད་ཅིང་ཕྲིན་ལས་གུ་རུ་ཉིད་དང་མཉམ་ཞིང་མཛད་པ་དང་ཕྲིན་ལས་ས་གསུམ་དུ་འགྲན་ཟླ་དང་བྲལ་བར་མཛད་ཅིང༌། མཐར་གདུལ་བྱ་རྟག་འཛིན་ཅན་གྱི་སྣང་ངོར་མི་རྟག་པའི་ཚུལ་བསྟན་ཅིང་སྐུའི་བཀོད་པ་དབྱིངས་སུ་བསྡུས་ནས་འོག་མིན་དུ་གཤེགས་པར་དགོངས་ཏེ། །བལ་འབངས་ཀ་ལ་སིདྡྷི་དང༌། མོན་མོ་བཀྲ་ཤིས་སྤྱི་འདྲེན་ལ་སོགས་རྗེ་འབངས་ལོ་པཎ་རྣམས་ལ་རང་རང་དང་འཚམས་པའི་གདམས་པ་དང་བསླབ་བྱ་མཛད་ཅིང༌། ཁྱད་པར་དུ་སིདྡྷི་དང་སྤྱི་འདྲེན་གཉིས་ལ་འདི་སྐད་གསུངས། བོད་མོ་མཚོ་རྒྱལ་ཡེ་ཤེས་སྒྱུ་མའི་འཕྲུལ། །དབྱིངས་ཀྱི་སྤྲུལ་ ༥༽བ་དབྱིངས་ཀྱི་རྒྱན་དུ་ཤར། །ལྷུན་གྲུབ་རྩལ་ལས་མཆེད་གཉིས་གར་དུ་བསྒྱུར། །མཉམ་ཉིད་རིག་སྟོང་ཆོས་དབྱིངས་ཀློང་དུ་རོལ། །ཞེས་གསུངས་མ་ཐག་ཏུ་བཀྲ་ཤིས་སྤྱི་འདྲེན་ཨུཏྤལ་སྔོན་པོ་འདབ་མ་བརྒྱད་པའི་དབུས་སུ་ཧཱུྃ་དང༌། །འདབ་འཁོར་རྣམས་སུ་ཕཊ་བརྒྱད་ཡོད་པ་ཞིག་ཏུ་གྱུར་ནས་མཚོ་རྒྱལ་གྱི་ཐུགས་ཀ་གཡས་སུ་ཐིམ། ཀ་ལ་སིདྡྷི་པདྨ་དམར་པོ་འདབ་མ་བཅུ་དྲུག་པའི་དབུས་སུ་ཧྲཱིཿ འདབ་མ་རྣམས་སུ་ཨ་ལི་བཅུ་དྲུག་གིས་མཚན་པ་ཅན་དུ་གྱུར་ནས་མཚོ་རྒྱལ་གྱི་ཐུགས་ཀ་གཡོན་ཕྱོགས་ལ་ཐིམ་མོ། །དེ་ནས་ཤེལ་དཀར་བཟའ་ཞི་བ་རྡོ་རྗེ་མཚོ་ཡིས་གསེར་གྱི་ཀྱི་མཎྜལ་ལ་གཡུ་ཡི་ཚོམ་བུ་བཀོད་དེ་ལུས་ལོངས་སྤྱོད་དང་བཅས་པ་ཕུལ་ཏེ་ཇོ་མོ་ལ་གསོལ་བ། ཀྱེ་མ་བོད་ཀྱི་མཁའ་འགྲོ་མ། བདག་ཅག་རྣམས་ཀྱི་ལྟོས་བཅས་རྗེ། །ཁྱེད་མི་མངོན་དབྱིངས་སུ་གཤེགས་གྱུར་ན། །བདག་ཐུགས་རྗེས་མ་འདོར་རྗེས་བཟུང་ནས། །དཔལ་པདྨ་འོད་དུ་འཁྲིད་པར་ཞུ། །ཞེས་ཞུས་ཤིང་མཆི་མས་བརྣང་ཞིང་བརྒྱལ་བར་གྱུར་བས།

སླར་ཇོ་མོས་བྱིན་རླབས་མཛད་ཅིང་བོས་པ་དང༌། མཚོ་རྒྱལ་གྱི་ཞལ་ནས། །ཨེ་མ་ཉོན་དང་ཤེལ་དཀར་བཟའ། །ཡེ་ཤེས་མཁའ་འགྲོ་རྡོ་རྗེ་མཚོ། །ད་དུང་གདུལ་བྱ་མ་རྫོགས་པས། །པདྨ་འོད་དུ་འཁྲིད་ཐབས་དབེན། །ཤེལ་བྲག་མཁའ་འགྲོའི་གསང་ཕུག་ཏུ། །དགེ་སློང་ནམ་མཁའི་སྙིང་པོ་དང༌། །དབྱེར་མེད་ཐབས་དང་ཤེས་རབ་འབྲེལ། །འབྱུང་འདུས་ཤ་ཁྲག་རང་ ༦༽གཟུགས་འདི། །མཁའ་ལ་སྤྱོད་ཐབས་རྩ་རླུང་སྒོམས། །རླུང་སེམས་གཅིག་ཏུ་འདྲེས་ནུས་ན། །གྲུབ་ཐོབ་བྱ་བ་ལོགས་ན་མེད། །དུས་དང་རྣམ་པ་ཐམས་ཅད་དུ། །མཉམ་འགྲོགས་སྐད་ཅིག་མ་ཤོར་བར། ཁོ་མོ་བདག་ལ་གསོལ་བ་ཐོབས། །འབྲལ་མེད་སྙིང་གི་དཀྱིལ་དུ་སྒོམས། །དུས་དྲུག་ང་ཡི་ཞལ་མཐོང་ནས། །མཐའ་ཡི་གླིང་བར་སྲིན་ཡུལ་གྱི། །སྐྱེ་འགྲོ་ཁ་འཐོར་བྱེ་བ་ཕྲག །དུང་ཕྱུར་བཅུ་ཕྲག་འདུལ་བ་སོགས། །འགྲོ་དོན་བརྗོད་ཀྱིས་མི་ལངས་ངེས། །དེ་ནས་སྐྱེ་བ་གསུམ་བརྒྱུད་མཐར། །དཔལ་རི་པདྨ་འོད་གླིང་དུ། །རྡོ་རྗེ་བདེ་ཆེན་པདྨ་མཚོ། །བྱ་བར་འགྱུར་ནས་གུ་རུ་དང༌། །འབྲལ་མེད་བདེ་ཆེན་དཔལ་ལ་སྤྱོད། །དེ་དུས་སྤྲུལ་པ་བཅུ་གསུམ་འགྱེད། །ཟབ་མོ་གཏེར་གྱིས་འགྲོ་དོན་མཛད། །མི་ལོ་ཁྲི་ཕྲག་བཅུ་གསུམ་ནས། །འོག་མིན་གསང་ཆེན་དུར་ཁྲོད་དུ། །རྡོ་རྗེ་ཕག་མོའི་ཐུགས་ཀློང་དུ། །གཉིས་མེད་མངོན་སངས་རྒྱས་པར་འགྱུར། །ཞེས་གསུང་ནས་རྡོ་རྗེཕག་མོའི་དཀྱིལ་འཁོར་གྱི་ཞལ་ཕྱེས་ཏེ། ཕྱི་ནང་གསང་བའི་དབང་རྣམས་རྒྱལ་ཐབས་སྤྱི་བླུག་ཏུ་བསྩལ་ཅིང་གཏེར་གྱི་གཉེར་བྱང་གཏད་ནས་ཐུགས་བསྐྱེད་སྨོན་ལམ་མཛད་དོ། །དེ་ལྟ་བུའི་ཡེ་ཤེས་ཀྱྀ་མཁའ་འགྲོ་ཞི་བ་རྡོ་རྗེ་མཚོ་དེ་ཉིད་སྐུ་འཕྲེང་རིམ་པར་བྱོན་པ་ཅུང་ཟད་བརྗོད་ན། །འཕགས་ཡུལ་དུ་འཕགས་མ་ཀོ་ཊི་པ། །ཟངས་གླིང་དུ་གྲུབ་ཆེན་རོ་ལངས་དམར་མོ། །བོད་ཡུལ་པདྨའི་དྲུང་དུ་རྡོ་རྗེ་མཚོ། བལ་ཡུལ་ལི་ཡི་རྫོང་དུ་བྱང་ཆུབ་ ༧༽ཆོས་སྒྲོན། །རྒྱ་ནག་ཏུ་ལྷ་གཅིག་ཁྲི་བཙུན། །གསང་ཕུག་རྫོང་དུ་བདེ་ཆེན་དཀར་མོ། །ལྷ་རོང་སྙེན་ཐང་ཤོད་དུ་ཀུན་དགའ་འབུམ་མ། །བསམ་ཡས་གནས་སུ་རྡོ་རྗེ་གཡུ་སྒྲོན་མ།

ལྷ་ཤོད་རོང་དུ་པདྨ་མཚོ་སྐྱིད། །ཡར་ལ་ཤམ་པོར་པུརྣེ་དེ་ཝ། ཨུ་རྒྱན་ལྗོངས་སུ་བདེ་ཆེན་མཁའ་སྤྱོད་མ། །བུམ་ཐང་གླིང་་ན་གསལ་བྱེད་སྒྲོལ་མ། །འབྲི་གོང་དུ་བདེ་ཆེན་ཆོས་ཉིད་དབང་མོ། ས་སྐྱ་བར་རྟ་མགྲིན་གྲུབ་པའི་དབང་མོ་སོགས་དོན་གཉིས་མཐར་ཕྱིན་གྱི་རྣལ་འབྱོར་མ་སོམ་ཉི་དང་བྲལ་བར་ངེས་སོ། །ད་ལྟ་སྙིགས་དུས་འདིར་བདེ་ཆེན་བདེ་བའི་རྡོ་རྗེ་བདག་མཁའ་འགྲོ་ཤེལ་དཀར་བཟའ་དང་མཁའ་འགྲོ་བདུན་གྱི་ཕྲིན་ལས་སུ་ངེས་པ་རང་ལ་བཀའ་དྲིན་གསུམ་ལྡན་ཐོབ་པའི་མཚུངས་མེད་བླ་མ་དམ་པས་གསུངས་པ་དང༌། ཁྱད་པར་མཚོ་རྒྱལ་དང་རྡོ་རྗེ་ཕག་མོའི་རྣམ་རོལ་དུ་རྡོ་རྗེའི་ལུང་གིས་གསལ་བ་ནི། གཏེར་སྟོན་པདྨ་གླིང་པའི་ཟབ་ཆོས་སྙིང་བྱང་དམར་པོ་ལས། མ་འོངས་དུས་བབ་ལྷ་ལྡན་ཆོས་གླིང་དུ། །རྡོ་རྗེ་ཕག་མོའི་རྣམ་འཕྲུལ་བདེ་བའི་མཚན། །ཆུ་འབྲུག་ལོ་པ་སྤྱི་མགྲིན་སྙིང་ག་རུ། །བཾ་དང་ཧ་རི་ནི་སའི་རི་མོ་ཤར། །ཟབ་གཏེར་གཉིས་འདོམས་གདུལ་བྱ་ཐབས་ཀྱིས་སྐྱོང༌། །ཞེས་དང༌། བདུད་འདུལ་གཉིས་པའི་གཏེར་ལུང་ལས། སྙིགས་དུས་མཚོ་རྒྱལ་སྤྲུལ་པ་དབུས་ནས་འབྱུང༌། །དམན་པའི་ཚུལ་བཟུང་ཐུགས[ རྡོ་རྗེ ]ཀྱི་མིང་མཐའ་ཅན། །གཏེར་སྟོན་རྣམས་ཀྱི་སྐུ་ཚེའི་བར་ཆད་སེལ། །རྩ་རླུང་ ༨༽རྣལ་འབྱོར་མང་པོར་ལམ་གྲོལ་སྟོན། །གདུལ་བྱ་ལྷག་མ་མདོ་ཁམས་ཕྱོགས་ནས་འགྱེད། །ཅེས་དང༌། པདྨ་མཚོ་སྐྱིད་དམ་ཇོ་མོ་སྨན་མོའི་དག་སྣང་ཞལ་ཆེམ་ལས། མ་འོངས་ང་སྤྲུལ་ཡོས་སམ་འབྲུག་ལོ་པ། །ཁྱིམ་པའི་ཚུལ་འཛིན་སུ་ཁ་བཛྲ་ཞེས། །སྨོན་ལམ་དབང་གིས་མདོ་སྨད་གནས་ཡུལ་འགྲིམ། །ཡང་གསང་མཁའ་འགྲོའི་ཐུགས་སྒྲུབ་ཆོས་གཏེར་འབྱིན། །ཆོས་དབང་སྤྲུལ་པ་རིགས་ཀྱི་མྱུ་གུར་སྲིད། །བསྟན་པ་རེས་དར་རེས་མི་དར་བ་འབྱུང༌། །ཞེས་དང༌། རྡོ་གྲུབ་རིན་པོ་ཆེ་ལཀྵིཾ་ཀ་རའི་མ་འོངས་ལུང་བསྟན་ལས། དཔལ་ཨོ་རྒྱན་གྱི་བྱིན་ཐོབ་རྣལ་འབྱོར་པ། །མིང་སུ་ཁ་བཛྲ་འབོད་པ་སྟེ། །སྟོད་ཕྱོགས་ནས་སྨད་དུ་འབྱོན་གྱུར་ན། །ཡུལ་ཐ་གྲུ་ཀུན་དགེ་བའི་ལྟས་བཟང་ཤར། །ཞེས་དང༌།

དཔའ་བོ་ལས་རབ་རྡོ་རྗེའི་གཏེར་ལུང་ལས། མཚོ་རྒྱལ་སྤྲུལ་པ་ཏཱ་རེའི་མིང༌། །འབྲུག་ལོ་སྙིང་དབུས་བཾ་ཡིག་མཚན། །ལྷ་ལྡན་ནུབ་ཀྱི་ཕྱོགས་ནས་འོང༌། །དེར་འཕྲད་ཚེ་ཆོས་བསྟན་པ་རྒྱས། །ཞེས་དང་སྐྱབས་རྗེ་ཐམས་ཅད་མཁྱེན་པ་པདྨ་ལས་འབྲེལ་རྩལ་གྱི་གཏེར་ལུང་ལས། ཟབ་གཏེར་ལྡེ་མིག་མཚོ་རྒྱལ་གསུང་གི་སྤྲུལ། །བྲམ་ཟེའི་རིགས་འཆང་པདྨའི་ཟབ་གཏེར་དབང༌། །སུ་ཁའི་མཚན་ཅན་ཡེ་ཤེས་མཁའ་འགྲོ་དངོས། །དེ་དང་སྨོན་ལམ་དབང་གིས་འཕྲད་ནས་ཀྱང༌། །གསང་གཏེར་སྒོ་འབྱེད་འོད་གསལ་མ་བུའི་སྐོར། །ཡང་གབ་སྦས་པ་ཟབ་གནད་ལྡེ་མིག་བཅས། །རྟེན་འབྲེལ་ལེགས་འགྲིགས་དུས་སུ་ཐོན་གྱུར་ ༩༽ནས། །རྣམ་མང་འགྲོ་ལ་ཕན་ཐོག་རྒྱ་ཆེར་ཤོག། ཅེས་དང༌། རང་གཏེར་མཁའ་འགྲོ་དགོངས་འདུས་ཁ་བྱང་ལས། མ་འོངས་སྙིགས་མ་ལྔ་བདོའི་དུས་ཀྱི་ཚེ། །ཕག་མོའི་བྱིན་ཐོབ་མཚོ་རྒྱལ་སྐུ་ཡི་སྤྲུལ། །ཞི་བ་རྡོ་རྗེ་མཚོ་ཡི་ཐུགས་ཀྱི་གར། །སྦས་པའི་རྣལ་འབྱོར་ཟབ་གཏེར་ཕྲན་བུ་དབང༌། །ཆུ་འབྲུག་ལོ་འཛིན་དི་བཾ་ཏཱ་རེ་འམ། །སུ་ཁ་བཛྲ་མིང་གིས་ཆོས་འདི་སྟོན། །ཐབས་གྲོགས་ཆོས་བདག་སྨོན་ལམ་དབང་གིས་འཛོམ། །བཟང་འབྲེལ་ཚེ་འདིར་མཁའ་འགྲོའི་གླིང་དུ་འདྲེན། །ངན་འབྲེལ་འཁོར་བ་མཐའ་ཅན་མ་འོངས་དུས། །གདུལ་བྱར་གྱུར་ནས་དཔལ་རིར་འཁོད་པར་ངེས། །ཞེས་སོགས་སྔ་ཕྱི་དུ་མར་རྡོ་རྗེའི་ལུང་དུ་གསལ་བ་ཉེ་རིང་ཀུན་ནས་མཐོང་ཆོས་སུ་ངེས་ཀྱང༌། རང་ཉིད་སྐྱེ་ལུས་དམན་པའི་དབང་གིས་དོན་གཉིས་ཀྱི་ཕྲིན་ལས་འབྱུང་ཚུལ་དང༌། ས་ལམ་བགྲོད་པའི་རྟོགས་བརྗོད་ཀྱི་གནས་ལས་དབེན་ཀྱང༌། གོང་དུ་སྨོས་བཞིན་སྐལ་ལྡན་ཆོས་ཀྱི་བདག་པོ་དང༌། རྗེས་འཇུག་གདུལ་བྱར་གྱུར་བ་རྣམས་ཀྱི་དང་བ་འདྲེན་ཕྱིར་དུ་ལོ་རྒྱུས་ཅུང་ཟད་བརྗོད་པ་ལ། །ཐོག་མར་སྐྱེ་སྲིད་བཟུང་བའི་ཚུལ་ནི། །རྒྱ་གར་རྡོ་རྗེ་གདན་གྱི་བྱང་ཕྱོགས། འཕགས་མཆོག་སྤྱན་རས་གཟིགས་ཀྱི་སྤྲུལ་པ་ཆོས་རྒྱལ་སྲོང་བཙན་སྒམ་པོའི་གདན་ས།

བོད་ཡུལ་ཁ་བ་ཅན་གྱི་ཤར་ཕྱོགས། ར་ས་འཕྲུལ་གྱི་ལྷ་ཁང་གི་ནུབ་ཕྱོགས་ཀླུ་མོ་མཐིལ་ཞེས་པ། ས་འཛིན་རྡོ་རྗེ་གཡུ་སྒྲོན་མས་མཛད་པ། ཡུལ་རྟེན་གྱི་གཙོ་བོ་ཇོ་བོ་ཤཱཀྱ་མུ་ནེ་ ༡༠༽སོགས་ངོ་མཚར་གྱི་སྐུ་རྟེན་སྣ་ཚོགས་བཞུགས་པའི་ཉེ་ཆར། ཡུལ་གྲོང་ཐམས་ཅད་ལས་འཕགས་པ་རྒྱ་ར་ག་ཤར་ཞེས་པའི་ཕོ་བྲང་དུ་དཀར་པོ་ལྷ་ཡི་རིགས་ཞེས་སོག་པོ་དབང་གི་གདུང་རྒྱུད་དུ་གཏོགས་པ་བཙན་ཕྱུག་འཕན་དར་དང་ལྡན་པའི་མི་དབང་ལྷ་སྲས་བྱམས་པ་མགོན་པོ་ཞེས་རོང་ཚའི་སྤྲུལ་པར་གྲགས་པ་དགོངས་གཏེར་ལ་དབང་ཞིང་གྲུབ་རྟགས་སོགས་ཐོགས་མེད་དུ་སྟོན་ཅིང་ཁྱིམ་པའི་ཚུལ་དུ་ཡོད་པ་དེ་ལ། གནས་ཆུང་སྐྱོང་གིས་ལུང་བསྟན་ཏེ། ཁྱེད་ཀྱིས་སྔགས་ཆས་མཛད་ནས་གནུབས་བཟའ་ཚེ་རིང་ཆོས་འཛོམས་ཞེས་པ་ཌཱཀྐིའི་རིགས་ཅན་ཞིག་ཡིན་པས། དེ་ཁབ་ཏུ་བཞེས་ན་ད་དུང་ཡང་ཁྱེད་ཚང་ལ་གྲུབ་ཐོབ་དང་རྣལ་འབྱོར་མའི་རྒྱུན་མི་འཆད་གསུངས་པ་བཞིན་དུ། ཡུལ་མི་ཉེ་འབྲེལ་ཀུན་གྱིས་དེ་བཞིན་བྱེད་ཟེར་ནས་ཚེ་རིང་ཆོས་འཛོམས་ཁབ་ཏུ་བཞེས་ནས་ཡབ་མེས་གོང་མའི་བཀའ་སྲོལ་འཛིན་ཅིང༌། མཆོག་དམན་ཀུན་གྱིས་བཀུར་སྟི་དང་ཕུ་དུད་བྱེད་པའི་གནས་མི་དབང་ལྷ་ཡི་རིགས་སུ་སྐྱེ་སྲིད་བཟུང་ཞིང༌། ཆུ་(ལྕགས)འབྲུག་ལོ་ཡི་ཟླ་བ་དང་པོའི་ཡར་ཚེས་གཅིག་གི་ཉིན་མ་ཡུམ་ལ་གནོད་པ་མེད་པར་ངོ་མཐོང་བའི་ཚེ། བྱིས་པ་གཞན་དང་མི་འདྲ་བ་སྒོང་སྐྱེས་ཀྱི་ཚུལ་དུ་ཡོད་པ་ལ། མས་རེག་མ་སྤོབ་པར་ཕ་ཡབ་ལ་ལོ་རྒྱུས་ཞུས་ཚེ། ཕ་ཡིས་རྟེན་འབྲེལ་ལེགས་གསུངས་ཏེ། མདའ་མོ་སྒྲོ་ལྡན་དར་སྣ་ལྔས་བརྒྱན་པ་ཞིག་གིས་སྒོ་ང་དེ་ཁ་ཕྱེ་བ་དང་མཉམ་དུ་འཇའ་ ༡༡༽འོད་འཁྲིགས་ཤིང༌། ཁང་སྟེང་ལ་བྱ་རྒོད་ཀྱིས་གར་འཆམ་པ་དང༌། དྲི་བཟང་གིས་ཡུལ་དེར་ཁྱབ་པ་སོགས་བྱུང་བ་དང༌། གནས་ཁང་ནང་དུ་དུང་དཀར་གྱི་སྒྲས་གང་བ་བྱུང་བས། ཡབ་ཡུམ་གཉིས་ཀས་འདི་སྤྲུལ་པའི་སྐུ་ཞིག་ཡིན་སྙམ་ཡང་མ་རེད། བུ་མོ་མཚན་ལྡན་ཞིག་འདུག་པས་ཅི་ཡིན་གསུངས།

ཡུལ་མི་ཀུན་གྱིས་དཔོན་ཚང་ལ་སྤྲུལ་པའི་སྐུ་ཡ་མཚན་ཅན་ཞིག་འཁྲུངས་སོ་གྲག་གོ། །དེ་ནས་བྲམ་ཟེ་འབོད་ཅིང་བྱིས་པའི་ལུས་དྲི་བཟང་གི་ཆུས་བཀྲུས་ཏེ་མཚན་རྟགས་བལྟས་པ་ལ་འདི་སྐད་ཟེར། འདི་ནི་གྲུབ་ཐོབ་གསང་སྔགས་འཆང་བའི་རིག་མར་འོས་ཤིང༌། ཁྱིམ་ཐབ་འཛིན་པའི་གནས་ལམ་ཤིན་ཏུ་ངན་པར་འདུག བཙུན་མ་མགོ་རག་བྱེད་པ་ཡང་མ་ཡིན། འདིའི་སྐྲ་ལ་བྱིན་རླབས་ཐོབ་པའི་རྟགས་ཡོད་ཟེར་ཞིང༌། ཕ་མ་དང་ཉེ་འབྲེལ་རྣམས་ལ་བདག་གི་ལུས་ལ་ཡི་གེ་ཡོད་པ་དང༌། སྐྲ་ལ་མཁའ་འགྲོའི་བྱིན་རླབས་ཐོབ་པའི་རྟགས་དང༌། ཁྱད་པར་གནས་ལྔར་བཾ་ཧ་རི་ནི་ས་ཡོད་པ་རྣམས་བསྟན་པས་ཐམས་ཅད་དཀའ་ཞིང་བཙས་སྟོན་རྒྱ་ཆེན་་པོ་བྱས་སོ། །དེ་ནས་མིང་འདོག་པར་བྱེད་དགོས་ཟེར་ཅིང༌། རྒྱ་སྡེ་རྣམས་ཀྱིས་ངེད་ཀྱི་ལོ་ཐོབ་པ་ཡིན། གནམ་གང་གཉིས་ཡོད་པས་དེའི་ལན་གྱིས་ཡོས་བུ་ལོ་པ་ཡིན་ཟེར། བོད་ཤོག་པ་རྣམས་ཀྱིས་རྒྱལ་ཁམས་བོད་ཀྱི་ཚེས་གཅིག་གི་ཉིན་སྐུ་འཁྲུངས་པ་ཡིན་པས་འབྲུག་ལོ་ཐོབ་པ་ཡིན་ཟེར་ནས། རྒྱ་སྡེ་བོད་སྡེ་གཉིས་ཀྱིས་མིང་བཏགས་པ་ལ་ ༡༢༽ཁ་མ་འཆམ་ནས། སྟག་ལུང་མ་ཧཱ་རིན་པོ་ཆེ་ལ་མིང་གི་ཅོད་པན་གྱི་བཀའ་རྟགས་ཞུས་ཚེ། སྐལ་བཟང་སྒྲོན་མ་ཞེས་མིང་དུ་བཏགས། བྲམ་ཟེས་རྒྱ་སྡེ་བོད་སྡེ་གཉིས་ལ་ཁྱེད་ཅག་ནོག་མཁོན་མ་བྱེད་དང༌། བུ་མོ་འདིའི་མཚན་རྟགས་ངེས་པ་མེད་པ་ཡ་མཚན་ཅན་ཞིག་འདུག་པས། འུ་ཅག་གི་དཔོན་མོ་མི་བྱེད་པ་འདྲ་ན། མ་ཧཱ་རིན་པོ་ཆེས་མིང་གསོལ་བ་དེ་ཀ་བཏགས་དགོས་ཟེར་ཀྱང་ཐམས་ཅད་ཡིད་མ་རང་བས། མ་ཡུམ་གྱི་ཞལ་ནས་ད་སྔ་འོ་སྐོལ་སང་ལ་བུ་དང་བུ་མོ་མང་པོ་ཡོད་ཀྱང་སྡེ་གཉིས་པོ་ནོག་མཁོན་བྱེད་སྲོལ་མེད། ད་ལན་གྱི་བུ་མོ་འདི་ཀ་སྡེ་དཔོན་གཉིས་ཀྱི་དཀྲུག་ཤིང་ཡིན་པར་འདུག་པས་གཞན་ཞིག་ཏུ་སྦྱིན་དགོས་ཟེར་བས། སློབ་དཔོན་ཚེ་རིང་བཀྲ་ཤིས་ཀྱིས་དར་ཉིན་མོ་བདེ་ལེགས་ཞིག་དཔོན་མོ་ལ་ཕུལ་ཏེ་ཞུས་པ། ལགས་ད་སྔ་འོ་སྐོལ་ཚང་ལ་སྤྲུལ་པའི་སྐུ་རེ་འབྱོན་མྱོང་ཡང༌།

སྲས་མོ་འདི་འདྲ་བ་སྐྱོན་གང་གིས་མ་གོས་པ་བསོད་ནམས་ཡོན་ཏན་ལྡན་པ་ཡོད་མ་མྱོང་བ་ཡིན་པས། ངེད་སྡེ་འབངས་ཀུན་གྱིས་ཆོས་ཁྲིམས་དར་དཀར་གྱི་མདུད་པ་འཛིན་པར་བྱེད་པ་ཞིག་ལོས་ཡོང་སྙམ་པ་མ་གཏོགས། སྡེ་གཉིས་ཀྱི་དཀྲུག་ཤིང་དུ་ཅིའི་ཕྱིར་འགྲོ། ཉིད་ཀྱིས་ཡབ་ཡུལ་དུ་མི་གནང་རོགས་ཞུ་ཟེར་ནས་སྡེ་འབངས་ཐམས་ཅད་ཀྱི་སེམས་མཁོན་རང་ཞི་ལ་སོང་ནས་ཡུལ་བདེ་ཞིང་བཀྲ་ཤིས་ཕུན་སུམ་ཚོགས་པ་བྱུང་ཞིང༌། ཀུན་གྱིས་གཅེས་མིང་དུ་ཀུན་དགའ་དབང་མོར་གྲགས་སོ། ༡༣༽དེ་ནས་ཕ་མས་གཅེས་སྤྲས་སུ་བསྐྱངས་ཏེ་ནར་སོན་ཚེ། ལོ་ངོ་གཅིག་ཐོགས་ཙམ་འགྲོ་སྐབས་ཉིན་གཅིག་ཉི་ཐིག་ལ་འཇུས་ནས་མ་ལ་སྨྲས་པ། ང་འགྲོ་པདྨ་འོད་དུ་འགྲོ། །ཨ་མ་མཚོ་རྒྱལ་དྲུང་དུ་འགྲོ། །ཟག་མེད་ནུ་ཞོ་དེ་རུ་ཡོད། །ཟག་བཅས་ཟས་ཀྱི་དགོས་པ་མེད། །ཅེས་ཟེར་ནས་ཉིན་ཞག་འདུན་ལ་དྲན་པ་ཉམས་ཤིང་ཤི་སོང་བ་ལྟ་བུར་གྱུར། ཡུལ་མི་ཉེ་འབྲེལ་ཀུན་གྱིས་སྡུག་བསྔལ་བྱེད་ཅིང་ཐམས་ཅད་ཀྱིས་ཤིའོ་གྲགས། མ་ཡུམ་གྱིས་གཞན་ལ་ནི་ལོ་རྒྱུས་མ་ཞུས། དཔོན་ལ་དེ་ལྟར་གོང་བཞིན་ལོ་རྒྱུས་རྣམས་ཞུས་ཚེ། ཕ་ཡི་ཞལ་ནས་བུ་མོ་འདིའི་མཚན་ཉིད་གང་ལ་དཔྱད་ཀྱང་རིགས་ཅན་རྩ་དཀར་ཞིག་ཡིན་པར་འདུག་པས། གཞན་རིམ་གྲོ་ཅི་ལྟ་བུ་ཞིག་ལས། བླ་མ་རིག་འཛིན་གྱི་དཀྱིལ་འཁོར་ནས་མཆོད་པ་འབུལ་དགོས་གསུངས་ཏེ། དཀོན་མཆོག་སྤྱི་འདུས་ཀྱི་དཀྱིལ་འཁོར་ལ་ཚོགས་ཀྱི་མཆོད་པ་འབུམ་ཕྲག་ཕུལ་བ་སོགས་གྲུབ་རྗེས་གཉིད་སད་པ་ལྟར་ནད་ལས་གྲོལ་ཟེར། །ལོ་ངོ་གཉིས་གསུམ་ལ་སྔར་གྱི་སྐྱེ་སྲིད་བཟུང་བའི་ཡུལ་དྲན་ནས་མ་ཡུམ་ལ། བདག་གི་གནས་ཁང་དང་ཕ་མ་གཉིས་འདི་སྐད་བྱ་བ་ཡོད་ཅེས་རྒྱ་གར་དང་བལ་བོའི་སྐད་ཀྱིས་བརྡ་སྤྲད་པས། མ་ཡིས་མ་གོ་བར་བལ་བོའི་མི་ཞིག་གིས་ལོ་ཙཱ་བ་བྱས་ཏེ། བརྡ་སྤྲད་ནས་བོད་སྐད་དུ་སྨྲས་པ། ཡུལ་ལི་ཡུལ་ལྕང་ར་སྨུག་པོ། ཕ་ཨ་རྒྱ་ཡ་དང༌། མ་ས་ལེ་བྱ་བ་གཉིས་ཀྱི་བུ་མོ་བྱང་ཆུབ་ཆོས་སྒྲོན་བྱ་བ་ཡིན་ཟེར།

ཆོས་གསང་ ༡༤༽སྔགས་རྡོ་རྗེ་ཐེག་པ། བླ་མ་ནི་བཻ་རོ་ཙ་ན་བྱ་བ་ཡིན། དེར་བདག་འགྲོ་དགོས་ཟེར་འདུག་སྨྲས། མ་ཡི་བསམ་པ་ལ་འདི་བྲམ་ཟེའི་རིགས་རེད་ཟེར་བ་བདེན་འདུག ཌཱཀྐིའི་རིགས་ཅི་ཡིན་མི་ཤེས་སྙམ། དེ་ནས་བཟུང་སྟེ་ཆུང་ནས་ཆོས་ལ་མོས་པ་བློ་དཀར་ཕྱོགས་པ་འཇིག་རྟེན་གྱི་གཏམ་ཅི་ཡང་མི་སྨྲ་ཞིང་ཡིག་དྲུག་དང་སྒྲོལ་མའི་སྙིང་པོ་རྒྱུན་དུ་ཁ་ཐོན་བྱས་འདུག་པས། གཞན་བྱིས་པ་རྣམས་ཀྱི་རྩེ་གྲལ་དུ་སོང་ཡང་རྩེད་མོ་མི་བྱེད་པར་ཡིག་དྲུག་འདྲེན་འདུག་པས། བྱིས་པའི་ཚོགས་ཐམས་ཅད་མི་དགའ་ཞིང་དེ་ན་ཁྱོད་ཨ་ཡི་ཨ་མྱེ་ལྟ་བུ་ཞིག་འོ་རེད། མ་ཎི་འདྲེན་འདུག་ཟེར་ནས་ཁ་སྨད་སྣ་ཚོགས་བྱེད་ཀྱིན་འདུག་པ་ལ། བདག་གིས་འཇིག་རྟེན་པའི་གླུ་ལ་དྲངས་ནས་འདི་སྐད་སྨྲས། ཧོ་ཧོ། ཉོན་དང་འདིར་འཚོགས་ཤག་མོ་རྣམས། །ཕྱི་སྣང་བའི་ཡུལ་ལ་ཕར་ལྟོས་དང༌། །ཉི་ཟླ་མི་རྟག་སྟོན་པ་འདྲ། །ནང་འུ་ཅག་ཚོ་ལ་ཚུར་ལྟོས་དང༌། །ན་ནིང་ཡོད་པ་ད་ལོ་མེད། ཁར་སང་སྐྱེས་པའི་མེ་ཏོག་རིགས། །ད་ལྟ་འུ་ཅག་ལག་ཏུ་སྐམ། །དེ་སོགས་མི་རྟག་སྟོན་པ་འདྲ། །ང་རྩེ་ཁོམ་མེད་པ་དེ་ཡིས་ལན། །གཤིན་རྗེའི་འཕྲང་རིང་འགྲིམ་པའི་དུས། །སྐྱབས་ཞུ་ས་མ་ཎི་ཡིག་དྲུག་ཡིན། །ད་ཀུན་གྱིས་མ་ཎི་གསུངས་པར་ཞུ། །ཞེས་སྨྲས་པས། ཁོང་རྣམས་ན་རེ་ངེད་ཅག་རྒས་པ་ཤི་ཁ་ཡོད་པ་ལྟ་བུ་ནི་མིན། ཡིག་དྲུག་འདྲེན་ཚེ་ཡུལ་མི་གཞན་གྱི་འཕྱ་ཁ་ཕོག་ཡོང་ཟེར། བདག་ནི་དེ་ནས་བཟུང་སྟེ་ཡུལ་ཁྱིམ་ཉེ་འབྲེལ་རྣམས་ལ་ཞེན་ ༡༥༽པ་བཟློག་ནས། དབེན་རི་ཁོ་ནར་འགྲོ་འདུན་ཆེ་ཡང་ན་ཆུང་བའི་སྟོབས་ཀྱིས་ཁང་པའི་སྟེང་འོག་ཙམ་མ་གཏོགས་འགྲོ་མ་ཕོད་ཀྱང༌། མ་ལ་ལོ་རྒྱུས་རྣམས་དུས་ཀུན་ཏུ་བཤད་ཚེ། ཨ་མའི་ཞལ་ནས་ཁྱོད་དབེན་རིར་གཅིག་པུར་འདུག་བསམ་ཤིན་ཏུ་ཆེ་ན་ང་རང་གིས་དཔོན་ལ་གཅིག་ཞུ་དང༌། བཙུན་མ་བྱེད་ཆོག་པའི་བཀའ་གནང་ཨེ་ཐོབ་ལྟ་ཟེར་ནས། ཕ་ཡབ་ལ་དེ་ལྟར་ལོ་རྒྱུས་ཞུས་ཚེ།

ཕ་ཡི་ཞལ་ནས་སྔར་ཚེ་རབས་ལས་རྩིས་ལ་བཙུན་མ་མགོ་རག་བྱེད་མི་ཉན་པ་ལྟ་བུ་ཡོད་པས་བདག་གིས་ཆ་མི་ཆོད། ལྕང་གྲོང་གྲུབ་ཐོབ་རིན་པོ་ཆེ་ལ་བརྟགས་བབ་དང་ཅི་དགོས་ཀྱི་བཀའ་གྲོས་ཞིབ་རྒྱས་གྱིས་དང་གོ་རྒྱུ་ཡོད་ཟེར། དེ་ནས་ལོ་ངོ་བརྒྱད་ཀྱི་ལོར་ལྕང་གྲོང་གྲུབ་ཐོབ་རིན་པོ་ཆེ་ཞེས་པ་རྒྱ་ཤོག་དཔོན་ཁག་བཅོ་བརྒྱད་ཀྱི་དབུ་བླ་གྲུབ་ཆེན་ཐང་སྟོང་རྒྱལ་པོའི་སྤྲུལ་པར་ཡོངས་གྲགས་སུ་གསལ་བའི་སྐྱེས་བུ་དམ་པ་དེའི་སྐུ་དྲུང་དུ་ཡབ་ཡུམ་གཉིས་དང་བདག་བཅས་དཔོན་གཡོག་ཁ་ཤས་སོང༌། དེ་ནས་བླ་མའི་ཞལ་ནས་ཁྱེད་ཅག་རྣམས་བྱོན་པ་བཟང༌། རྟེན་འབྲེལ་ལེགས་པོ་ཡོད་པས་ཞག་ཁ་ཤས་ལ་འདི་ཀར་བཞུགས་དགོས་གསུངས་ཏེ། མགྲོན་ཁ་སོགས་ཕུན་སུམ་ཚོགས་པའི་ཞབས་ཞུ་མཛད། དེ་ནས་རིམ་བཞིན་ཕ་མ་གཉིས་ཀྱིས་བདག་གི་ལོ་རྒྱུས་ཐམས་ཅད་ཞིབ་པར་ཞུས་ཚེ། བླ་མས་གསུངས་པ་བུ་མོ་འདི་ནི་ས་སྐྱའི་རྟ་མགྲིན་དབང་མོའི་སྤྲུལ་བ་འཁྲུལ་མེད་ཡིན་པས་ཁྱིམ་ཐབ་དང་བཙུན་གཟུགས་ ༡༦༽གཉིས་ཀ་མི་འོས། དུས་ལ་བབ་ཚེ་རིགས་སད་འོང་བས་དེ་བར་ལ་གང་བདེར་ཞོག་གསུངས། ཡང་ཨ་མས་གསོལ་བ་ལགས་བུ་མོ་འདི་སྡེ་འབངས་ལ་བྱམས་བརྩེ་ཆེ་བས་དཔོན་ཐོབ་ནོན་པར་དཀའ་འདུག བཙུན་མ་ཞིག་ཆོག་ན་མོ་རང་ཡང་དབེན་ཁྲོད་ལ་འདུན་པ་ཆེ་འདུག་ཞུས་ཚེ། བླ་མའི་ཞལ་ནས་བུ་མོ་འདི་ལས་ཅན་ཡིན་པས་ཁྱེད་ཀྱི་སྡེ་འབངས་བསྐྱངས་ནས་ཨེ་འདུག་མི་ཤེས་ཀྱང༌། ད་ལན་ལོ་བར་རེ་ལ་གང་བདེར་མཛོད་དང་གསལ་འོང་གསུངས། བདག་ནི་ན་ཆུང་བས་ཅི་ཡང་ཞུ་མ་སྤོབས་ཀྱང་སེམས་ལ་རྒྱལ་ས་བཟུང་དགོས་པ་འདྲ་སྙམ་ནས་སྡུག་བསྔལ་བྱས་ཏེ་ངུ་ཞིང་བསྡད་པས། བླ་མས་ཤེལ་ཀ་ར་ཞིག་གནང་ནས་ཁྱེད་མ་ངུ་དང༌། བསམ་པ་ཆོས་བཞིན་འགྲུབ་ངེས་གསུངས་ཏེ་བརྡ་ལན་ཞིག་མཛད་པ་བདག་གིས་གོ་སོང་བས། ཤེས་རབ་ཅན་ཞིག་རེད་གསུངས། བྱིན་རླབས་དང་སྐྱབས་འཇུག་སོགས་མཛད་ཅིང་ངེད་ཅག་རང་གནས་ལ་ཚུར་ཐོན། དེ་ནས་ལོ་ཁྱིམ་དེ་ཀའི་ཟླ་བ་དྲུག་པའི་ནང་དུ་དཔལ་ལྡན་ལྷ་མོའི་གསོལ་མཆོད་ལ་འགྲོ་ཞོར་དང༌།

གཙུག་ལག་ཁང་དུ་ལྷ་མཇལ་ལ་སོང་བས། སྒྲོན་མ་དར་ལེན་མས་ཞལ་འཛུམ་བའི་ཚུལ་མཛད་ཅིང་སྐུ་ལུས་འཕར་འདར་བྱས་པ་ཀུན་གྱི་མཐོང་ཆོས་སུ་གྱུར། རང་ཡང་སྣང་བ་གནས་འགྱུར་ནས་དངོས་སུ་སྒྲོལ་མས་རྗེས་སུ་བཟུང་སྟེ་བྱིན་རླབས་ཐོབ་པར་བསམ། དེ་ནས་བཟུང་སྟེ་དུས་ཀུན་སྒྲོལ་མ་ལ་རྩེ་གཅིག་ཏུ་གསོལ་བ་བཏབ་ ༡༧༽ནས་ཕྱག་འཚལ་ཉེར་གཅིག་གི་གསོལ་འདེབས་ཀྱང་རང་བཞིན་གྱིས་ཤེས་པ་བྱུང་ངོ༌། །དེ་ནས་མ་ཡུམ་གྱིས་བུ་མོ་འདི་ལ་བོད་ཡིག་བསླབ་དགོས་གསུངས་ཀྱང༌། ཕ་ཡི་བཀས་མ་གནང་བར་ཐོག་མར་རྒྱ་ཡིག་བསླབ་དགོས་གསུངས་ཏེ། རྒྱ་ཡིག་དང་རྒྱ་སྐད་ལ་ཤིན་ཏུ་མཁས་པའི་དྲུང་ཡིག་པ་ཞིག་གི་མདུན་ལ་རྒྱ་ཡིག་བསླབ་པར་བཏང༌། བདག་ནི་ཡིད་ཕམ་ཞིང་ཡབ་ལ་ནི་ཞུ་མ་ཕོད། ཨ་མ་ལ་ཕྱག་ཕུལ་ནས་འདི་སྐད་ཞུས། ལགས་ང་རྒྱ་ཡིག་བསླབ་སྦྱང་ལ་འགྲོ་འདུན་གཏན་ནས་མེད་ཀྱང༌། ཕ་ཡབ་དཔོན་གྱི་བཀས་མ་གནང༌། ཨ་མ་ཁྱེད་ལ་བདག་གི་ཡིད་ཆགས་ནི་མ་གཏོགས། ཁྱེད་མེད་ཕྱིན་ཆད་བདག་གི་རྒྱ་བོད་ཀྱི་ཡིག་སྣ་བསླབ་ནས་དཔོན་པོར་མི་འདུག་ངེས་པ་ཐག་ཆོད་ཡིན་ཞུས་ཚེ། ཨ་མས་ཀྱང་སེམས་ཆུང་མཛད་ཅིང་བླ་མ་དཀོན་མཆོག་གསུམ་ལ་གསོལ་བ་ཐོབས་དང༌། ཁྱོད་འཁོར་ངན་སྤྱོད་མི་དགོས། ད་ལན་ཕ་ཡི་བཀའ་བཞིན་ལོས་དགོས་གསུངས་ནས་རྒྱ་ཡིག་བསླབ་པ་ལ་བཏང་བས། བདག་གིས་ཀྱང་ཕ་མས་བཀའ་བཞིན་གྲོགས་མོ་ཁ་ཤས་དང་བཅས་ཡི་གེ་བསླབ་སྦྱང་ལ་སོང་བས། གྲོགས་གཞན་རྣམས་ལས་འཕགས་པའི་ཡི་གེ་ཤེས་པར་བྱུང་བས། ཡུལ་སྡེ་རྣམས་ཀྱིས་སྲས་མོ་འདི་དཔོན་ས་ནོན་ངེས་ཀྱི་ཤེས་རབ་ཅན་རེད་ཅེས་གླེང༌། དེ་ནས་ཉིན་གཅིག་བདག་གི་བསམ་པ་ལ་ངས་ཇི་ལྟར་བྱས་ཀྱང་འཇིག་རྟེན་ཆོས་བརྒྱད་ཀྱི་བྱ་བ་དགྲ་འདུལ་གཉེན་སྐྱོང་ལ་སོགས་བྱེད་དགོས་པར་ ༡༨༽འདུག་པས། བདག་ལྟ་བུའི་ལུས་ངན་འདི་མེད་ན་ཅི་མ་རུང་སྙམ་ནས་ཡི་གེ་དེ་ཆུ་ལ་བསྐུར། རང་ཡང་ཆུ་ནང་དུ་འགགས་དགོས་བསམ་ནས། གུ་རུ་པད་འབྱུང་ཡབ་ཡམ་དང༌།

རྗེ་བཙུན་སྒྲོལ་མ་ལ་འོ་དོད་ཀྱིས་གསོལ་བ་འདི་ལྟར་བཏབ། ཀྱེ་མ། སྐྱབས་གནས་ཀུན་འདུས་ཨོ་རྒྱན་པདྨ་འབྱུང༌། །ཨ་མ་མཚོ་རྒྱལ་རྗེ་བཙུན་འཕགས་མ་སྒྲོལ། །གསོལ་བ་འདེབས་སོ་བདག་ལ་ཐུགས་རྗེས་གཟིགས། སྐྱེ་དམན་བདག་གི་ལུས་འདི་འཁོར་བའི་གཞི། །ཟག་བཅས་མི་གཙང་ལུས་ངན་འདི་བོར་ནས། དལ་འབྱོར་ལུས་རྟེན་ཐོབ་པར་བྱིན་གྱིས་རློབས། སྐྱེས་མ་ཐག་ཏུ་ཆོས་དང་འཕྲད་ནས་ཀྱང༌། ཚུལ་བཞིན་སྤྱོད་པའི་རང་དབང་ལྡན་པར་ཤོག ཅེས་སྨྲས་ཏེ། ཆུ་ལ་འགགས་མ་རག་པར་ཡོད་ཚེ་གློ་བུར་དུ་བུད་མེད་མི་སྡུག་པའི་གཟུགས་ཅན་འཇིགས་སུ་རུང་བ་ཞིག་འོང་ནས། ཁྱོད་ཆུ་ལ་འགགས་རན་ལ་ངས་བསད་དགོས་ཟེར་ནས་རལ་གྲི་ལག་ཏུ་བཟུང་སྟེ་ཐོན་བྱུང་བས། བདག་ན་ཆུང་བའི་རྐྱེན་གྱིས་ཨ་མ་ལ་དྲག་ཏུ་ལན་གསུམ་བོས་པས། བདག་གི་གཡོག་མོ་རྣམས་ཀྱི་ཚོར་ནས་མྱུར་བར་ཆུ་ཁ་ལ་ཐོན་ཏེ། དཔོན་མོ་ཁྱེད་ཅིའི་ཕྱིར་ཨ་མ་གསུངས་པ་ཡིན་ལགས་ཟེར། བདག་གིས་རྫུན་སྨྲས་ནས་ང་རང་ཡི་གེ་ཆུས་ཁྱེར་སོང་བས་དེ་ཡིས་མ་ལ་འབོད་པ་ཡིན་པས། ད་ནི་ཡབ་ལ་ཞུ་མི་ཕོད་པས་བདག་ཡུལ་གཞན་ཞིག་ཏུ་བྲོས་འགྲོ་དགོས་སྨྲས་པས། གཡོག་མོ་རྣམས་ཀྱིས་དེ་ལྟར་ཅི་ལ་དགོས། ཡི་ ༡༩༽གེ་ཉོ་རྒྱུ་ཡོད་པས་ཉོས་ན་ཆོག །ཁྱེད་རྒྱལ་པོའི་སྲས་མོ་ཞིག་དོན་མེད་ལ་ཡུལ་བུད་དུ་གང་ལ་བྱོན་ཟེར་ནས། ངེད་ཅག་རྣམས་ཁྱིམ་དུ་སོང་སྟེ་གཡོག་མོ་རྣམས་ཀྱིས་ཡི་གེ་ཆུ་ལ་ཤོར་རབས་ཨ་མ་ལ་ཞུས་ཚེ། མ་ཡིས་ཅི་ཡང་མི་གསུངས་པར་ངོ་ནག་སློང་ངེ་བཞུགས་འདུག་པས། བདག་ཤིན་ཏུ་སྐྲག་ནས་མི་དགོས་སྙམ་པ་བྱུང་ཚེ། ཨ་མའི་ཞལ་ནས་ཁྱོད་ཀྱི་བསམ་པ་ལོག་པ་མ་འཛིན་ཅིག སྐྱེ་བ་དུ་མར་རང་སྲོག་གཅོད་ངེས་རེ་ཡོད་འགྲོ་གསུངས། བདག་གིས་ཅི་ཡང་མ་ཞུས་པར་སྔར་ལྟར་ཡི་གེ་བསླབ་པ་ལ་སོང༌། དེ་ནས་བཟུང་སྟེ་དུས་ཀུན་ཏུ་སྔར་གྱི་བུད་མེད་འཇིགས་སུ་རུང་བ་དེས་བདག་བྱས་ཏེ་བྱ་བ་གང་ལ་ཡང་རང་དབང་མེད་པ་ལྟ་བུར་སོང་འདུག དེ་ནས་ཟླ་བ་བཅུ་གཉིས་པའི་ཚེས་བཅུ་ལ་ཡེར་བ་ཟླ་བ་ཕུག་ཏུ་གུ་རུ་ང་འདྲ་མའི་མདུན་དུ་དཔོན་ཁག་བདུན་དེ་ལྷན་དུ་ཚོགས་མཆོད་ཕུལ་དུ་སོང་བས།

ནངས་སྔ་མོ་ལྷ་རི་མགོ་ཞེས་པའི་རི་བོ་མཎྜལ་བཤམས་པ་ལྟ་བུ་ཞིག་ཡོད་པས། དེར་བྱིས་པ་མང་པོ་དང་ལྷན་དུ་རྩེད་མོར་སོང་བས། དེའི་ལམ་ཁ་རུ་ཕ་ཝོང་ཆེ་བ་གཅིག་གི་སྟེང་ན་རིན་པོ་ཆེ་ལས་གྲུབ་པའི་ཕུར་བུ་ཞལ་གསུམ་ཕྱག་བཞི་པ་མཐོ་གང་བ་ཞིག་འདུག་པས། བདག་གི་ལག་གཉིས་ཀྱི་ཤུགས་ཕུད་ནས་ཡར་འཐེན་ཚེ་སོར་བཞི་ལྔ་ཙམ་མ་གཏོགས་ལོན་འོང་སྐབས། བྱིས་པ་གཞན་ཐམས་ཅད་དེར་ལྷགས་ཏེ། པདྨ་སྒྲོན་དཀར་གྱིས་བྲག་ལ་ཕུར་པ་གདབ་འདུག་ཟེར་ཞིང་ཐམས་ ༢༠༽ཅད་ཀྱིས་བཞད་གད་ཐག་གེ་སོང༌། བདག་གིས་ཀྱང་ཐེ་ཚོམ་ཟོས་ཤིང་ཕྱིར་ལོག་ནས་ཕ་ཡབ་ལ་དེ་ལྟར་འདུག་ཞུས་ཚེ། ཡབ་ཀྱི་ཞལ་ནས་ཁྱོད་ཕྱིར་སོང་ལ་ཁོང་གི་སར་ཁྱེར་ཤོག་གསུངས། བདག་གིས་ཕ་ཡི་བཀའ་བཞིན་ཕུར་བུ་བཙལ་དུ་སོང་བས། སྔར་གྱི་བུད་མེད་དེ་ཕ་ཝོང་གི་སྟེང་ནས་གར་སྟབས་སུ་འདུག་ཡོད་པས། དེང་བདག་འགྲོ་མ་སྤོབས་པར་ཡབ་ཀྱི་དྲུང་དུ་ཕྱིར་སོང་ནས་ལོ་རྒྱུས་ཞུས་པས། ཕ་ཡི་ཞལ་ནས་བུད་མེད་དེ་ཁྱོད་ཀྱི་ཚེ་རབས་ལས་ཀྱི་ལྷ་ཡིན་པས་དེ་ལ་ཅིའི་ཕྱིར་འཇིགས། ད་ལན་ཁྱོད་ཀྱིས་དོན་ཆེན་པོ་མ་ཆོད་དེ་སང་ཉིན་ཁྱོད་གཅིག་པུར་སོང་ལ་བྲག་ཕུག་ཀུན་ཉུལ་ཞིང་ཅི་ལོན་ཀྱང་ང་ལ་ཁྱེར་ཤོག་གསུངས། ལགས་སོ་ཞུས་ཏེ་ཨ་མ་ལ་བདག་གཅིག་པུར་བྲག་ཕུག་ཀུན་ཏུ་འགྲོ་ཕོད་བྲལ་ཀྱང༌། ཕ་ཡབ་ཀྱི་བཀའ་གནང་ཕེབས་པས་ཅི་དགོས་ཞུས་ཚེ། ཨ་མའི་ཞལ་ནས་དཔོན་ལ་བདག་གིས་ཀྱང་ཞུ་མི་འོས་སོང་དང་ཕ་ཡི་བཀའ་བསྒྲུབ་ན་མི་སྐྱོན་ཟེར། བདག་གིས་བུད་མེད་འཇིགས་སུ་རུང་བ་དེ་ཨེ་ཡོད་སྙམ་ཀྱིས་ཞུས་པས། མས་ན་རེ་བུད་མེད་ད་ནངས་ལྷ་སར་སོང་ཡོད་པས་ཁྱེད་ཀྱི་སར་མི་འོང་གསུངས། བདག་བྱིས་པ་ཡིན་པའི་དབང་གིས་བདེན་པར་བཟུང་སྟེ། ནངས་སྔ་མོ་བྱིས་པ་གཞན་རྣམས་ཀྱིས་མི་རིག་པར་བྱས་ནས་བྲག་ཕུག་ཉུལ་དུ་སོང་བས། ངོ་མི་ཤེས་པའི་བུ་མོ་མཛེས་མ་རྒྱན་གོས་ལེགས་པ་ཞིག་འོང་ནས། གྲོགས་མོ་ཁྱེད་གང་དུ་བྱོན། གང་ནས་ཡིན་

༢༡༽ཟེར། བདག་གིས་ང་ཕ་ཡབ་ཀྱི་བཀའ་བཞིན་བྲག་ཕུག་ཉུལ་དུ་འགྲོ་བ་ཡིན་སྨྲས་པས། མོ་ན་རེ། ང་ཡིས་ཁྱེད་ལ་འགྲོ་རོགས་བྱེད་ཟེར་ནས། ང་དང་མཉམ་དུ་ས་ཁུགས་གཅིག་ལ་འོང་བས། གཡེར་ཁ་རྫོང་ཞེས་ཕུག་མོ་ཆེ་ཞིག་ཡོད་པ་དེར་ཐོན་སོང་བས། ཕུག་པའི་ཡ་ཐེམ་ལ་བྲག་ཆེན་པོ་ཞིག་འདུག། དེའི་ནང་དུ་འོད་ལྟ་བུ་ཞིག་ཤར་འདུག་པས། མོ་ན་རེ་གྲོགས་མོ་ཁྱེད་ཀྱིས་འདིའི་ནང་དུ་ལྟོས་དང་ཨི་འདྲ་གདའ་ཟེར། བདག་གིས་བལྟས་ཚེ་རིན་པོ་ཆེ་ལྗོན་ལས་གྲུབ་པའི་ཐུགས་ཆེན་ཡབ་ཡུམ་གྱི་སྐུ་འདྲ་བྱིས་པ་ལོ་བརྒྱད་ཀྱི་ཚད་ཙམ་ཞིག་འདུག་པས། བདག་གིས་འདི་ཅི་རེད་སྨྲས་ཚེ། མོ་ན་རེ་གྲོགས་མོ་ཁྱེད་ཀྱིས་འདི་མི་ཤེས་སམ་ཟེར། བདག་གིས་ལྷ་ཡབ་ཡུམ་ལོས་ཤེས་དང༌། འདིར་ཡོད་དོན་ཅི་ཡིན་མི་ཤེས་སྨྲས། ཡང་མོ་ན་རེ། ཁར་སང་ཁྱེད་ཀྱིས་ཕུར་བུ་དེ་ལོན་ན་འདི་ཡང་ལོན་ནི་ལ་ཐང་ཅི་ཡོད། ད་འདི་ཡང་ལོན་ཐབས་མེད་པས་ཕར་ངོས་ཀྱི་བྲག་བར་གྱི་རིལ་བུ་འདི་རྣམས་ཁྱེར་ལ་ཨ་ཕ་ལ་ཕུལ་དང་ཆོག ཁྱེད་ཀྱི་སྔ་མའི་རྟེན་འབྲེལ་འགྲིགས་ན་བསམ་ཡས་གནས་གསུམ་གྱི་རང་ནོར་ལོན་ཅིང༌། དབུས་གཙང་གཉིས་པོ་ཁྱོད་ཀྱི་གདུལ་ཞིང་ཡིན་ཀྱང༌། ད་ལན་དེ་ཙམ་རེད། ད་ཁྱོད་ལོ་བཅུ་བཞི་བཅོ་ལྔ་ཕན་ཆད་ལས་མ་འགྱུར་བར་མདོ་ཁམས་ཤར་ཕྱོགས་སུ་འགྲོ་དོན་དུས་ལ་བབས་སོ་ཞེས་ཟེར་བ་དང་མཉམ་དུ་གར་སོང་མེད་པར་ཡལ། བདག་གིས་དེ་དག་གི་དོན་ཅི་ཡིན་མ་ཤེས་ ༢༢༽ཀྱང༌། རིལ་བུ་དེ་རྣམས་ཁྱེར་ནས་ཕ་ཡི་དྲུང་དུ་ཕུལ་བས་ཐུགས་དགྱེས་པར་མཛད་ཅིང༌། རིལ་བུ་རྣམས་ཙན་དན་དམར་པོའི་སྒམ་ཆུང་ཞིག་འདུག་པ་དེ་ཀའི་ནང་དུ་བཞག་སྟེ། སྒམ་དེ་དར་སྣ་ལྔས་དྲིལ་ཅིང་དཀྱིལ་འཁོར་གྱི་དབུས་སུ་བཞག་ནས་ཚོགས་འཁོར་རྒྱ་ཆེན་པོ་ཕུལ་འདུག། ཡང་བདག་གིས་ཨ་མ་ལ་རིལ་བུ་འདི་རྣམས་ཅི་རེད་ཞུས་པས། མ་ཡིས་ཞལ་ནས་རིལ་བུ་འདི་བྲམ་ཟེའི་སྐུ་ཤ་ཨེ་ཡིན་སྙམ། དཔོན་གྱིས་བདུད་རྩི་ཆོས་སྨན་ཞིག་བསྒྲུབ་དགོས་ཀྱང་བྲམ་ཟེ་སྐྱེ་བདུན་གྱི་ཤ་མ་རྙེད་པས།

བྲག་ཡེར་བ་ན་ཡོད་གསུངས་པས་དེ་ཡིན་ནམ་སྙམ་གི་ཏ། ཁྱོད་ཀྱིས་གཞན་ལ་གསང་དགོས་གསུངས། བདག་གིས་ཡང་སྔར་གྱི་སྐུའི་ལོ་རྒྱུས་ཐམས་ཅད་སྦས་གསང་མེད་པར་མ་ལ་ཞུས་ཚེ། མས་ཁྱོད་ཀྱིས་འདི་ལྟར་གཞན་གཅིག་ལ་མ་ཟེར་ཅིག་ཁྲིམས་ཕོག་ཡོང་བས་བཟང་ངན་ཐམས་ཅད་ང་ལ་ཡང་ཟེར་མི་དགོས། གལ་ཏེ་བཤད་དགོས་ན་གྲུབ་ཐོབ་རིན་པོ་ཆེ་ལ་གསང་ཐབས་ཀྱིས་ཞུས་དང་སྐྱོན་མེད་ཟེར། དེ་ནས་དེར་འདུས་ཀྱི་དཔོན་དཔོན་མོ་སྲས་སྲས་མོ་ཐམས་ཅད་ལྷན་རྒྱས་སུ་བྱོན་ནས་རི་སྐོར་དང་བར་སྐོར་དུ་སོང༌། དེ་ནས་འོ་ཐང་ཞེས་པ་བཻ་རོ་ཙ་ནའི་ཕྱག་ཕྲེང་ཐོར་བ་རྡོ་ཡི་མཆོད་སྡོང་བརྒྱ་རྩ་ཡོད་པར་གསོལ་ཕོག་སྐོལ་ནས་བཞུགས་ཡོད་སྐབས། བྱིས་པ་རྣམས་ཀྱིས་སེ་བའི་ཤིང་ཐོག་ཐུ་བར་སོང་བས། དེར་བདག་ཀྱང་སོང་སྟེ་ཤིང་སྡོང་པོ་ཆེ་བ་གཅིག་གི་རྩར་བསྡད་ཡོད་པས། ༢༣༽རྟ་བྲ་ར་རྟིང་དཀར་ཅན་གྱི་སྟེང་ན་མི་ཕོ་དཀར་ལ་དམར་མདངས་ཅན་ཚིག་གིས་མགོ་ལ་རྨོག་དཀར་མེ་ལོང་གིས་བརྒྱན་པ་ལག་ན་ནོར་གཞོང་དང་སྦ་ལྕག་འཛིན་ཅིང་གཟི་བརྗིད་དང་ལྡན་པ་ཞིག་འོང་ནས། ཨ་ཕའི་བུ་མོ་ད་དུང་དེར་བསྡད་ཨེ་ཡོད། ང་ཁྱོད་ལ་འཕྲད་འདུན་ཆེ་བས་འོང་བ་ཡིན་ཟེར་ནས་རྟ་གོང་ནས་མར་ས་ལ་བབ་སྟེ། ང་རང་པང་དུ་བླང་ཞིང་གཅེས་བྱེད་འདུག་པས། །བདག་གིས་ང་ཡི་ཕ་ཁྱོད་མིན་རྒྱ་དཔོན་སང་ཡིན། ཁྱོད་ང་རང་གིས་རིག་མ་མྱོང་བས་ཕ་ཅིའི་ཕྱིར་ཡིན་སྨྲས། ཡང་ཁོ་ན་རེ་ང་ཁྱོད་ཀྱི་ཕ་ཡིན་མིན་ཨ་མ་ལ་དྲིས་དང་གསལ་ཟེར། བདག་གིས་ཁྱོད་ཀྱི་མིང་ཅི་སྐད་བྱ་བ་ཡིན༌། གདུང་རྒྱུད་རུས་ལ་ཅི་ཟེར་སྨྲས་པས། ཁོ་ན་རེ་ང་ཡི་མིང་སྣ་ཚོགས་ཡོད་ཀྱང་སྤྱི་ཁྱབ་ཏུ་གཉན་ཆེན་ཐང་ལྷ་ཟེར། རུས་ནི་ས་བརྒྱད་ཐོབ་པའི་དགེ་བསྙེན་དཀར་པོ་ལྷ་ཡི་རིགས་ཡིན། བརྒྱུད་པ་ནི་གུ་རུ་པདྨའི་ཟབ་གཏེར་གྱི་གཉེར་འཛིན་ཅིང་བོད་ཁམས་བདེ་ལ་འགོད་ཅིང༌། སངས་རྒྱས་ཀྱི་བསྟན་པ་དང་རྒྱས་ཡུན་དུ་གནས་པའི་བྱ་བ་བྱེད་དོ་ཟེར་མ་ཐག

གཞན་བྱིས་པ་མང་པོ་ཐོན་བྱུང་བས་གཏམ་གྱི་མཇུག་མ་རྫོགས་ཀྱང་རླུང་འཚུབ་ཞིག་གི་རྣམ་པར་ཡལ་སོང༌། བདག་གིས་ཅི་ཡིན་སྙམ་ཀྱང༌། མ་ལ་ཞུ་མ་སྤོབས་པར་བཏང་སྙོམས་སུ་བཞག་གོ། །དེ་ནས་ལོ་ངོ་དགུའི་དུས་སུ་ཕ་མ་གཉིས་བཅས་དབུས་རི་བར་སྐོར་ལ་སོང་སྐབས། །སྤ་གྲོ་སྟག་ཚང་གི་དབེན་གནས་སུ་ཐོན་ ༢༤༽ཚེ། སྔོན་གྱི་ལས་འཕྲོ་དྲན་ནས་ཨ་མ་ལ་འདི་སྐད་ཞུས། བདག་ཡེ་ཐོག་ཞིག་ཏུ་ཡུལ་འདིར་བསྡད་མྱོང་བ་འདྲ་ལགས། སྔར་ཀྱི་བྱ་བྱེད་དང་རང་སྐལ་གྱི་ཡི་གེ་རེ་ཡང་འདིར་ཡོད་པར་དྲན་འདུག་སྨྲས། ཨ་མའི་ཞལ་ནས་ཁྱོད་ཀྱིས་དེ་ལྟར་མ་ཟེར། སྔར་ཡབ་མེས་གོང་མ་ནས་བཟུང་ཆོས་ཀྱི་རྒྱལ་པོ་ངག་གི་དབང་པོའི་སྐུ་རིང་ནས་ད་བར་ལ་གྲུབ་པ་ཐོབ་པ་དུ་མ་ཡོད། བུད་མེད་ཡིག་གཏེར་ལོན་པ་མི་སྲིད་པས་རྒྱལ་པོའི་ཆད་པ་ཉོ་འོང་བས་ཁ་རོག་སྡོད་གསུངས། དེའི་ནུབ་རྨི་ལམ་ལ་མཁའ་འགྲོ་རུས་རྒྱན་གསོལ་བ་དར་དང་རིན་ཆེན་སྣ་ཚོགས་སྤྲས་པ་ཞིག་བྱོན་ནས། ཆང་ཐོད་ཕོར་གང་གནང་ཞིང་རིགས་ལྡན་མ་ཁྱོད་ཀྱིས་འདི་གསོལ་དང༌། མཁའ་འགྲོའི་ཚོགས་སྐལ་རེད་གསུངས། བདག་གིས་ཞུས་པ། མཁའ་འགྲོའི་ཚོགས་གྲལ་དུ་མ་ཐོན་ན་ཚོགས་སྐལ་ཙམ་གྱིས་ཅི་ཕན་ཞུས་ཚེ། མཁའ་འགྲོའི་ཞལ་ནས་ཁྱོད་ཀྱི་རྡོ་རྗེ་ཕུང་པོའི་འཕྲུལ་འཁོར་ལ་སློབས་དང༌། མཁའ་འགྲོ་རླུང་སེམས་ཀྱི་ཆོ་འཕྲུལ་ཡིན་པས་མི་འགྱང་བར་མཇལ་འོང་གསུངས་ཏེ་ཐལ། དེ་ནས་རིམ་གྱིས་སོང་སྟེ་བཀྲ་ཤིས་ལྷུན་པོར་ཐོན། ས་སྐྱའི་སྔགས་འཆང་གི་སྐུ་མདུན་ལ་སོང་བས། ཁོང་གི་ཞལ་ནས་མདང་སུམ་ང་རང་གིས་རྨི་ལམ་བཟང་པོ་ཞིག་རྨིས་པས། བུ་མོ་འདི་རིགས་བཟང་རྩ་དཀར་ཞིག་ཡིན་པར་འདུག། འདིའི་སྤྱི་གཙུག་ན་སྐྲ་དཀར་གྱི་ཚོམ་བུ་ཨེ་འདུག་གསུངས། ཕ་ཡབ་ཀྱི་ཞལ་ནས་ལགས་བུ་མོ་འདི་ཆུང་དུས་སྤྱི་གཙུག་ ༢༥༽ཏུ་སྐྲ་དཀར་རྒོད་ཀྱི་ལྡེམ་འཕྲུ་ལྟ་བུར་འདུག་ཀྱང༌། ནེའུ་སྐྲ་བླངས་ཕྱིན་ཆད་སྐྲ་དཀར་རྣམས་ཁྱེར་སྐྱེས་སུ་སྐྲ་ཉག་བཅུ་ཐམ་པ་འདུག་ལགས་ཞུས།

བླ་མས་བུ་མོ་འདི་ཟངས་ཡག་བྲག་དགོན་ལ་སོང་ནས་རྩ་རླུང་བསླབ་ན་གསང་སྔགས་འཛིན་ནུས་པ་ཞིག་འོང་གསུངས་ནས་བསྲུང་མདུད་བྱིན་རླབས་སོགས་མཛད་དོ། །དེ་ནས་རྒྱང་རྩེའི་དཔལ་མགོན་མཆོད་སྡོང་མཇལ་དུ་ཕ་མ་གཉིས་ཀ་བྱོན་སོང༌། བདག་རྩེ་སྐོར་ལ་མི་ཐར་གསུངས་ཏེ། གྲོགས་མོ་རྣམས་དང་ལྷན་དུ་བཞག་ཡོད་སྐབས། བདག་གི་བསམ་པ་ལ་ད་ལྟ་ངས་མཆོད་སྡོང་མ་མཇལ་ན་ད་ཕན་ཆད་ང་འདིར་མི་ཐོན་སྙམ་ཚེ། ང་རང་གི་སྣང་བར་བྱ་རྒོད་ཞིག་འོང་ནས་ང་ཁུར་སོང་སྣང་འཆར། གྲོགས་གཞན་རྣམས་ཀྱིས་བདག་གར་སོང་མ་མཐོང་ཟེར། བདག་ནི་དཔལ་མགོན་མཆོད་སྡོང་དང༌། རྒྱ་གར་གྱི་སྨོན་གྲུབ་མཆོད་སྡོང༌། བྱ་རུང་ཁ་ཤོར་རེད་ཟེར་བ་དབུས་སུ་མཆོད་སྡོང་རིན་པོ་ཆེ་སྣ་ཚོགས་ལས་གྲུབ་པའི་མཐའ་སྐོར་དུ། མཆོད་རྟེན་ཆུང་ངུ་བཞིས་བསྐོར་བ། དེ་དག་གི་བར་མཚམས་ཐམས་ཅད་དུ་དྲིལ་བུ་དང་སིལ་ལིའི་ལྕགས་ཐག་གིས་སྦྲེལ་བ། ཕྱི་ལ་འཇའ་འོད་ཀྱི་ཟེར་འཁྲིགས་ཤིང༌། དེའི་སྟེང་གི་གནས་སུ་མཁའ་སྤྱོད་མ་དང་རྡོ་རྗེ་འཆང་སོགས་ཆོས་སྐུའི་ལྷ་ཚོགས། བར་ཁྱམས་ལ་རྣལ་འབྱོར་མ་དང་གྲུབ་ཐོབ་བརྒྱད་ཅུ་ལ་སོགས་རིག་འཛིན་གྱི་ལྷ་ཚོགས། ཕྱི་ཁྱམས་ལ་རྡོ་རྗེ་ཕག་མོ་དང་དཔའ་བོ་དཔའ་མོ་ལ་སོགས་ཕྱོགས་ ༢༦༽བཅུའི་རྣལ་འབྱོར་གྱི་ཚོགས་དང༌། འོག་ཁྱམས་ལ་ཞི་ཁྲོ་བཀའ་བརྒྱད་ཀྱི་ལྷ་ཚོགས་རེད་ཟེར་བ་སྣང་བས་དཔག་དཀའ་བ་དུ་མ་ཡོད་པར་མཇལ་བས། བདག་དེ་དག་གི་དྲུང་ནས་ཕྱིར་འོང་མ་འདོད་པར་བྱ་རྒོད་ལ་ཁྱོད་རང་རང་གནས་སུ་སོང་ལ། ང་རང་ཞོག་དང་དེ་ཀར་འདུག་སྙམ་གྱིས་སྨྲས་པས། ཁོ་ཡིས་ཨོ་རྒྱན་སྐད་དུ་བརྡ་སྤྲད་ཀྱང་བདག་གིས་གོ་མ་ཐུབ་མོད། ཕྱིར་རང་ཡུལ་ལ་བདག་བསྐྱལ་བྱུང་བས། གྲོགས་མོ་རྣམས་ཀྱིས་ཁྱེད་གར་སོང་ཟེར། བདག་གིས་ང་གཡུ་ལོ་བཀོད་དུ་སོང་སྨྲས་ཚེ། གྲོགས་མོ་རྣམས་ཀྱིས་ན་རེ། གཡུ་ལོ་བཀོད་དུ་ཕུང་པོ་དང་ལྷན་དུ་འགྲོ་ཚོལ་མེད། ཁྱེད་རང་ཐང་ཕྲུག་ཡིན་པས་ཨ་ཕ་ལ་ཁ་ཐུག་བྱེད་དུ་སོང་བ་འདྲ་ཟེར།

བདག་གི་བསམ་པ་ལ་སྔར་ཡེར་བའི་ནགས་ཁྲོད་ནས་ཕ་ཡིན་ཟེར་བའི་མི་དེའི་བཤད་ཚུལ། ད་ལན་བྱིས་པ་འདི་ཚོས་ཟེར་ཚུལ་རྣམས་གང་ལ་བརྟག་ན། ང་རང་ཨ་ཕ་རྒྱ་དཔོན་འདི་སང་མིན་པར་འདྲ་སྙམ་ནས། ད་ང་རང་གི་ཕ་ཡི་ལས་ཐང་ཅི་ཡིན་ཨ་མ་ལ་དྲིས་ནས་དེ་བཞིན་ཨ་ཡོང་ལྟ་དགོས་བསམ་ཏེ། ཕན་ཚུན་ཀུན་གྱི་གཏམ་རྣམས་བཏང་སྙོམས་སུ་བཞག དེ་ནས་རིམ་བཞིན་གནས་ཐམས་ཅད་བསྐོར་ཏེ་ཏིང་འབོག་ལ་ཕེབས། དེ་ནུབ་རྨི་ལམ་རྗེ་བཙུན་སྒྲོལ་དཀར་ཡིན་སྐད་པས་མཁའ་འགྲོ་དཀར་མོ་ཡེ་ཤེས་ཀྱི་འཇའ་སྐུ་ལྟ་བུ་ཞིག་བདུན་གྱི་ནམ་མཁར་བྱོན་ནས་ཕྱག་གཡས་བདག་གི་མགོར་བཞག་ནས་འདི་སྐད་གསུངས། ཇི་ལྟར་སྔོན་ ༢༧༽གྱི་བདེ་གཤེགས་སྲས་བཅས་ཀྱིས། །འགྲོ་ལ་བརྩེ་དགོངས་བྱང་ཆུབ་སེམས་བསྐྱེད་ལྟར། །ཁྱོད་ཀྱང་བདག་གི་རྗེས་སུ་འཇུག་ཕྱིར་དུ། །བྱང་ཆུབ་མཆོག་ཏུ་སེམས་ནི་རབ་བསྐྱེད་ཅིང༌། གནས་ངན་འཁོར་བའི་རྒྱ་མཚོ་མ་སྟོངས་བར། བྱང་ཆུབ་མཆོག་གི་སྤྱོད་པར་བསླབ་ཅིང་འཇུག། ཡང་དག་དོན་རྣམས་དེ་ཡིས་ཐོབ་པར་འགྱུར། །གསུངས་ཏེ་ནམ་མཁའ་ལ་འཇའ་ལྟར་ཡལ་སོང༌། ནངས་སྔ་མོ་ཚིག་མ་བརྗེད་པར་གསལ་པོར་འདུག་པ་ཁ་ཐོན་དུ་བྱས་ཏེ་ཨ་ཕའི་དྲུང་དུ་སོང་ཚེ། ཕ་ཡི་ཞལ་ནས། ཁྱོད་ཀྱི་ཁ་ཐོན་དེ་སུ་ཞིག་གིས་བསླབས་པ་ཡིན་གསུངས། བདག་གིས་ཞུས་པ། ལགས་རང་གི་རྨི་ལམ་ལ་རྐྱེན་ནས་ཤེས་པ་ཡིན་ཞུས་ཚེ། ཕ་ཡབ་ཀྱིས་གསུངས་པ་ཡ་ཨ་བ་རི། ཁྱོད་ཀྱིས་ངའི་རྒྱལ་ས་ཨེ་སྐྱོང་མི་ཤེས། ནད་བདག་ལ་ས་བས་མེད་པ། རོ་བདག་ལ་གནམ་ལས་མེད་པ་ཞིག་བྱས་ཏེ། ཁྱོད་རང་གཅིག་པུར་མ་ངེས་པའི་གནས་སུ་འགྲོ་ངེས་རེད་ཏ། འོན་ཀྱང་ཁྱོད་རང་གི་ཨ་མ་ཤི་མ་སོང་བར་དུ་གང་ལའང་མ་འགྲོ་གསུངས། ཡང་བདག་གིས་ཨ་མ་ཁོང་མ་གཏོགས་ཁྱེད་བདག་གི་ཨ་ཏ་མིན་ནམ་ཞུས་ཚེ། ཕས་གསུངས་པ། བདག་ཁྱོད་ཀྱི་ཕ་ངེས་ཀྱང༌། ངས་འཁོར་འདས་བདེན་མེད་དུ་ཤེས་ནས་གྲུབ་ཐོབ་རིན་པོ་ཆེའི་སྐུ་དྲིན་གྱིས་སྣང་སྲིད་སྒྱུ་མ་རྨི་ལམ་དུ་སྦྱོང་ནུས་པ་ཡིན་གསུངས།

ཡང་བདག་གིས་སྣང་སྲིད་རྨི་ལམ་སྒྱུ་མར་སྦྱང་བྱེད་ཅི་ལགས་ཞུས་ཚེ། ཁོང་གིས་རྫོགས་པ་ཆེན་པོ་ཞེས་པའི་ཆོས་ཤིག་བསྒྲུབ་ ༢༨༽རྒྱུ་ཡོད་གསུངས་པས། བདག་གིས་ཆོས་དེའི་མིང་ཐོས་པ་ཙམ་གྱིས་དད་པ་སྐྱེས་ནས་མིག་མཆི་མ་འཁྲུགས་ལུས་བ་སྤུ་གཡོ་ཞིང་ཤི་མཐར་ཐུག་གི་བར་དུ་དམ་ཆོས་རྫོགས་པ་ཆེན་པོ་ཞེས་པ་དེ་ཨེ་འགྲུབ་ལྟ་དགོས། གལ་ཏེ་ལས་དབང་ངན་པའི་སྟོབས་ཀྱིས་མ་འགྲུབ་ཀྱང༌། སྨོན་ལམ་བཟང་པོ་ཞིག་འདེབས་སར་ཐོན་ན་ཅི་མ་རུང་སྙམ་ནས། །རང་གི་དམ་བཅས་ནས་ངེད་ཅག་ཀུན་རང་གནས་ལ་ཐོན་ཏེ་ལོ་སར་སོགས་བྱས་སོ། །དེ་ནས་ལོ་ངོ་བཅུ་ལོན་དུས་ནང་བློན་ཚེ་རིང་བཀྲ་ཤིས་དང༌། བཀྲ་ཤིས་དོན་གྲུབ་གཉིས་ཀྱིས་ཨ་ཏ་དཔོན་ལ་ཞུ་བྱ་ཕུལ་ཏེ། ང་རང་ལ་དཔོན་ཐོབ་གཏད་དགོས་ཟེར། བདག་གིས་ནི་ཡིད་ཤིན་ཏུ་སྐྱོ་ཞིང་གནས་ཁང་ནང་དུ་འདུག་སྙིང་མ་སྤྲོ་ནས། གཡོག་མོ་གསུམ་དང་བཅས་སྐྱེད་མོའི་ཚལ་ཀུན་དགའ་གླིང་དུ་ཕྱིན་ནས་དེ་ཀར་ཞག་ཁ་ཤས་བསྡད་སྐབས་དཔོན་འདུས་བྱས་ཏེ། གྲོས་ཤོམ་དགོས་ཟེར་ཅིང་ཐམས་ཅད་ཀྱིས་འུར་ཟིང་བྱེད་འདུག་པས། བདག་གིས་བླ་མ་དཀོན་མཆོག་ལ་གསོལ་བ་བཏབ་པ། ཀྱེ་ཧུད་ཀྱེ་ཧུད་ཀྱེ་མ་ཧུད། །སྐྱབས་གནས་དཀོན་མཆོག་གསུམ་པོ་མཁྱེན། །ལས་ངན་བུ་མོར་ཐུགས་རྗེས་གཟིགས། །ལུས་ངན་དཔོན་མོའི་ཚུལ་དུ་སྐྱེས། །བྱ་ངན་རང་གཞན་སྡིག་ལས་བསགས། །མྱོང་བ་དམྱལ་བའི་སྡུག་བསྔལ་མྱོང༌། །བདག་འདྲའི་ལས་ངན་ལུས་མ་བླངས། །དཀོན་མཆོག་གསུམ་གྱིས་བསྐྱབ་ཏུ་ ༢༩༽གསོལ། །ཅེས་གླུ་ངག་ལ་དྲངས་ནས་སྨྲས་ཚེ། གྲོགས་མོ་རྣམས་ཀྱིས་ཧ་ཧ་ངན་གསུམ་ངན་གིར་སོང་བའི་གླུ་འདི་མི་ལེགས་ཟེར། བདག་གིས་ཁྱོད་ཚོས་གླུ་ཞིག་ལོངས་དང་སྨྲས་པས། ཁོང་ཚོའི་ནང་ནས་དཔོན་ད་ལོ་ཡི་བུ་མོ་སྙུའུ་རྩེ་ཤེས་པས་གླུ་འདི་སྨྲས། ཁྱེད་ཞལ་དཀར་བ་ཟླ་བའི་བཞིན་དང་མཚུངས། །དམར་དམར་བྱུ་རུའི་མདོག་ལྟར་མཁུར་ཚོས་མཛེས། །གང་དང་གང་འགྲོའི་ས་ལ་མཉེན་ལྕུག་ལྡན། །བུ་མོ་རྣམས་ལ་གཟིགས་པའི་སྤྱན་ཟུར་ཁྲ་ཧྲིག་གེ། །ཨ་ཆེ་རྒྱལ་པོའི་བཙུན་མོ་མཆོག་ཁྱེད་འདྲས། །བདག་ཅག་གྲོགས་མོ་རྣམས་ལ་དཔལ་ཡོན་གནོངས།

ཞེས་ཟེར་ནས་ཐམས་ཅད་ཀྱི་ཞལ་འཆམ་འདུག་གོ། །དེ་ནས་ཞག་ཁ་ཤས་ནས་རྒྱ་ཤོག་དཔོན་ཁག་བཅོ་བརྒྱད་ཕྱི་བློན་ནང་བློན་སུམ་ཅུ་དང་རྒྱ་སྡེ་བོད་སྡེའི་རྫོང་དཔོན་རྣམས་འདུས་ཏེ་བཀའ་གྲོས་མཛད་ཅིང་བདག་ལ་ཕ་ཡི་གདན་ས་འཛིན་དགོས་ཟེར། བདག་གིས་སྨྲས་པ། ཁྱེད་རྣམས་ཀྱིས་ང་ལ་ཁ་ཚོད་བྱེད་མི་དགོས། ཅི་བྱེད་ཅི་མཐའ་སྔོན་ལས་ཀྱིས་ཤེས། ཨ་ཇོ་དང་ཨ་ཆེ་གཉིས་ལ་ཕ་ཡི་ཐོབ་ཐང་གཏོད་དང་དེས་དགའ་སྨྲས། བློན་རྣམས་ན་རེ། ཁྱེད་ཀྱི་ཇོ་ཇོ་གཉིས་དང༌། ཨ་ཆེ་རྣམས་ལ་གཞིས་སྐལ་དང་དཔོན་ཐོབ་གཏད་ཚར་ཏེ། ཁོ་རང་རྣམས་ཀྱིས་བྱ་བ་ཅི་དགོས་བསྐྱང་ནས་བཞུགས་ཡོད་པ་འདི་ཀ་རེད། ཁྱེད་ནི་མིང་སྲིང་ཀུན་གྱི་ཆུང་དང༌། དཔོན་དང་དཔོན་མོའི་གཅེས་ཕྲུག །བུ་ཆུང་ཐོབ་ཀྱི་བདག་པོ་ཡིན་པས་དེ་ལུགས་དགོས་ ༣༠༽ཟེར་ནས་ཤོམ་ར་བྱེད་འདུག །བདག་གིས་ཨོ་རྒྱན་ཆེན་པོ་དང༌། ཡེ་ཤེས་མཚོ་རྒྱལ་གཉིས་ལ་གསོལ་བ་འདེབས་ཤིང་ཁོང་རྣམས་ལ་ཚིག་ལན་ཅི་ཡང་མ་སྨྲས་པར་བསྡད་ཚེ། ཐམས་ཅད་ཀྱིས་སྲས་མོའི་ཚིག་ལན་མི་སྟེར་བ་འདི་ཅི་ཡིན་ཟེར། ལ་ལས་སྲས་མོ་ཆུང་ནི་གིས་རེད་ཟེར། །ལ་ལས་མིན། འདི་ན་སོ་ཆུང་ཡང་སེམས་ཤེས་ཆེ་བ་ཞིག་ཡིན་འདུག་པས་དེས་ལན་ཟེར་ནས། ཐམས་ཅད་ཕྱིར་དཔོན་པོ་རྣམས་ཀྱི་སྐུ་མདུན་དུ་སོང༌། བདག་ཨ་མ་ཡོད་སར་སོང་ནས་ལོ་རྒྱུས་ཐམས་ཅད་བཤད་པས། མས་ཀྱང་བློན་རྣམས་ཀྱིས་ཅི་བསྒོས་ལྟར་གྱིས་དང་དེས་དགའ་གསུངས། ཡང་བདག་གི་བསམ་པ་ལ་དཔོན་ས་མི་འཛིན་ཞུ་མི་ཕོད་ཆད་པ་འོང༌། ང་རང་གི་ཕ་སུ་ཡིན་དྲིས་ནས་དེའི་བྱ་བ་ཨེ་ཐོན་ལྟ་དགོས་སྙམ་ནས་ཨ་མ་ལ་ཞུས་པ། བདག་གི་ཨ་ཏ་སུ་ཡིན། དེའི་བྱ་བ་ང་རང་གིས་བསྐྱངས་ཨེ་ཐུབ་ལྟ་ལགས། བདག་རྩེད་མོ་ལ་ཕྱིན་ཚེ་ཨ་ཆེ་དང་གྲོགས་མོ་རྣམས་ཀྱིས་ང་ལ་ཁྱོད་དཔོན་སྤྱི་ཁྱབ་སང་གི་བུ་མོ་མིན། ཐང་རྙེད་རེད་ཟེར། མིན་ཀྱང་གཉན་ཆེན་ཐང་ལྷ་ཡིན་ཟེར་བ་ཞིག་གིས་ཁོའི་བུ་མོ་ཡིན་ཟེར་བ་ལན་གྲངས་མང་པོའི་བར་དུ་རྨི་ལམ་ལ་གསལ་ཀྱང༌།

གཞན་གཅིག་ལའང་ཟེར་མ་ཕོད་པས་ཅི་ཡིན་ཨ་མ་ཁྱེད་ཀྱིས་དགོངས་ཞུས་ཚེ། ཨ་མའི་ཞལ་ནས་ཁྱོད་ཀྱི་ཨ་ཕ་གཉན་ཆེན་ཐང་ལྷ་ཡིན་ཟེར་བ་བདེན། ང་རང་འདམ་ཤོད་ཀྱི་དཔོན་ཁག་རྣམས་ཀྱིས་མགྲོན་འབོད་བྱས་ནས་སོང་སྐབས་ཉིན་ཞག་ལྔར་ ༣༡༽བདག་བོར་ནས་གཞི་བདག་གིས་ཁྲིད་སོང༌། དེ་སྐབས་ཐང་ལྷ་ཞེས་པའི་མི་ཕོ་གཟི་བརྗིད་ལྡན་པ་ཞིག་དང་ལྷན་དུ་བསྡད་པར་སྣང་བས་ཞག་ལྔ་ནས་འདམ་ཤོད་གཉན་དྲུང་ཞེས་པའི་རི་སུལ་དུ་ཕྱིར་ཐོན་ཀྱང་ནད་མ་ངེས་པ་ཞིག་གིས་ན་འདུག་པས། ཀུན་གྱིས་རིམ་གྲོ་ཆེན་པོ་བསྒྲུབས་ཀྱང་མ་ཕན། ཕྱིར་ལྷ་སར་རང་ཁྱིམ་ལ་འོང་ནས་ཡབ་ལ་ཞུས་པས་སྐྱོན་མེད་ཁྱོད་ལ་གཞི་བདག་གི་རྒྱུད་ཞིག་འདུག་གསུངས། ང་རང་ཁྲིམས་ལ་ཤིན་ཏུ་དོགས་ཀྱང་ཐབས་མེད་ཡིན་པ་ཀུན་གྱིས་མི་གསལ་བའི་ཁ་ཁྲིམས་བཞག་ནས་མ་མངོན་པ་ཡིན། ཁྱོད་ལུས་ལ་ཡོད་ཕྱིན་ཆད་ལན་གྲངས་མང་པོར་ང་རང་ལ་དག་པའི་སྣང་བ་མ་ངེས་པ་ཤར་བ་དང༌། དུས་རྒྱུན་དུ་རྡོ་རྗེ་གཡུ་སྒྲོན་མ་ཡིན་ཟེར་བའི་མཁའ་འགྲོའི་ཆ་བྱད་ཅན་གྱི་མི་མོ་ཞིག་གིས་ལན་རེ་ཁྲུས་གསོལ་བྱེད། ལན་རེ་བརྡ་ཐབས་ཀྱིས་ཁྱོད་དང་མོ་རང་གཉིས་སྤྲུལ་བ་གཅིག་ཡིན་ཟེར་སྣང་འཆར་གསུངས་ཏེ། གོང་དུ་སྨོས་བཞིན་ཆུང་ནས་བཟུང་ལོ་གཅིག་གཉིས་སོགས་ཀྱི་ལོ་རྒྱུས་ཐམས་ཅད་ཞིབ་རྒྱས་སུ་གསུངས། དེ་ནས་ང་རང་གཟིམ་ཆུང་ཉི་འོད་གླིང་དུ་སོང་ནས་བསྡད་ཡོད་ཚེ། མཁའ་འགྲོ་ཡེ་ཤེས་མཚོ་རྒྱལ་ཡིན་གསུངས་པའི་བུད་མེད་ཡིད་དུ་འོང་བ་རིན་པོ་ཆེའི་རྒྱན་དུ་མས་སྤྲས་ཤིང་དྲི་བཟང་གིས་གནས་ཁང་ཐོ་ཕྱི་ཀུན་ཁྱབ་པ་ཞིག་བྱོན་ནས་འདི་སྐད་གསུངས། སྐལ་ལྡན་མ་ཁྱོད་ཀྱིས་ང་འབོད་དོན་ཅི་ཡིན་གསུངས། བདག་གིས་ང་ཡི་འོ་དོད་འབོད་པའི ༣༢༽དོན་ནི། ཁྱེད་ཡེ་ཤེས་དབྱིངས་བཞུགས་རྣམས་ལ་ཐུགས་རྗེ་དང་ནུས་མཐུ་སྟོབས་ཆེ་བས། བདག་ཁྱིམ་ནས་ཁྱིམ་མེད་པར་དབེན་པའི་རི་སུལ་དུ་ཡང་དག་པའི་ཆོས་ཞིག་བསྒྲུབ་སྙམ་ཡོད་པས་དེ་བསམ་པ་ཇི་བཞིན་འགྲུབ་པ་དང༌།

ཕ་མ་ཉེ་འབྲེལ་ཀུན་གྱིས་འཁོར་བའི་བྱ་བ་བསྐྱང་དགོས་གསུངས་ཏེ། བཀའ་བཙན་དུ་མ་ཕེབས་ཡོད་པས་དེ་སེལ་ཐབས་ལ་ཅི་དགོས་ལགས་ཞུས་ཚེ། ཌཱཀྐིའི་ཞལ་ནས་ཁྱོད་ཀྱིས་ཉིན་མཚན་དུས་དྲུག་ཏུ་གསོལ་བ་འདི་ལྟར་ཐོབས་དང༌། བར་ཆད་ཐམས་ཅད་ཞི་བར་ངེས་སོ་གསུངས་ཏེ་སྐུ་མི་སྣང་ཞིང་གསུང་གི་གདངས་ལས་འདི་སྐད་ཐོས། ཨ་མ་ཧོཿསྐྱབས་གནས་ཀུན་འདུས་མཁའ་འགྲོ་མཚོ་རྒྱལ་མར། །བཟོད་མེད་གདུང་ཤུགས་དྲག་པོས་གསོལ་བ་འདེབས། །ཕྱི་ནང་གསང་བའི་བར་ཆད་ཀུན་ཞི་ཞིང༌། །བསམ་པ་ལྷུན་གྱིས་འགྲུབ་པར་བྱིན་གྱིས་རློབས། །ཞེས་གསུངས་པས། བདག་གིས་ཀྱང་དུས་རྒྱུན་དུ་འདི་ལ་བརྩོན་པས་སྡེ་དཔོན་ཀུན་གྱི་བློ་ལོག་ནས། ང་རང་གི་དཔོན་ཐོབ་འཛིན་མི་འཛིན་གང་བདེ་བྱེད། དཔོན་ཤུལ་སྟོང་ཐབས་མེད་ཟེར་ནས་གྲོས་ཏེ་ཐམས་ཅད་རང་གནས་སུ་སོང་ངོ༌། དེ་ནས་ལོ་བཅུ་གཅིག་དུས་ལྷ་སའི་བླ་བྲང་སྟེང་ལ་སྟག་ལུང་ཁྲི་ཆེན་མ་ཧཱ་རིན་པོ་ཆེས་ཞི་ཁྲོ་ཁྲོམ་དཀྲུགས་ཀྱི་དབང་མོ་ཆེ་གསུང་ཚེ། དེ་ཀར་ངེད་ཅག་རྣམས་ཀྱང་དབང་ཞུ་ལ་སོང་བས། དེའི་དུས་དབང་གི་བྱིན་རླབས་སྐབས་སུ་བདག་གི་ལུས་འཕར་བ་དང་གར་དང་ཕྱག་རྒྱ་བཅའ་བ་སོགས་དབང་མེད་དུ་བྱུང་བས། དེར་འདུས་ཐམས་ཅད་ཀྱི་ངོ་མཚར་གྲགས། མ་ཧཱ་རིན་པོ་ཆེས་ཀྱང་གསང་ཡུམ་དུ་མིང་གསོལ་ནས་ཁོང་གི་སྐུ་གེགས་སེལ་བའི་རྟེན་འབྲེལ་གྱི་སྣ་ཁ་མ་ལོག་པ་སོགས་འབྱུང༌། ལོ་ཁྱིམ་དེའི་ཟླ་བ་དྲུག་པའི་ཚེས་བཅུའི་ཉིན་བསྟན་རྒྱས་གླིང་གི་འཆམ་མཇལ་དུ་སོང་ནས་ཡོད་སྐབས། ཨ་མའི་པང་ལ་མགོ་བཞག་ནས་ཅུང་ཞིག་གཉིད་ཚེ་རྨི་ལམ་ལ་ཨོ་རྒྱན་ཆེན་པོ་མཇལ་དུ་འགྲོ་ཟེར་ནས་མི་མང་པོ་ཐོན་བྱུང༌། ང་རང་ཡང་གུ་རུ་མཇལ་འདོད་ཆེ་བས་ཁོང་རྣམས་ཀྱི་རྗེས་སྙོག་ནས་སོང་བའི་བར་སྐབས་ཤིག་ཏུ་སྐྱེད་མོའི་ཚལ་རྒྱ་ཆེ་ལ་ཁྱོན་ཡངས་པ་མེ་ཏོག་དང་ལྗོན་ཤིང་རབ་ཏུ་རྒྱས་པའི་དབུས་སུ་འཇའ་འོད་ལྟ་བུའི་ཁ་དོག་ལྔ་ལྡན་གྱི་གུར་ཁང་ནང་དུ་ཟ་འོག་གི་འབོལ་སུམ་བརྩེགས་ཀྱི་སྟེང་དུ།

གུ་རུ་ཉིད་ལན་རེ་གསེར་སྐུ་ལྟ་བུར་སྣང༌། ལན་རེ་ཡེ་ཤེས་སྒྱུ་མའི་སྐུ་རུ་སྣང་འདུག་པས། བདག་གིས་གྲོགས་རྣམས་ལ་གུ་རུའི་སྐུ་གཉིས་སུ་སྣང་བ་དེ་ཅི་རེད་དྲིས་ཚེ། ཁོང་རྣམས་ན་རེ། གུ་རུ་རིན་པོ་ཆེ་ཡེ་ཤེས་འཇའ་སྐུ་ཡིན་པས་གཉིས་སུ་སྣང་དོན་མེད། ཁྱོད་ཀྱིས་འཁོར་བར་བློ་མ་ལྡོག་པས་གཉིས་སྣང་འཁྲུལ་དབང་གིས་སྒྲིབ་པ་རེད་ཟེར། ཡང་བདག་གིས་ང་རང་ཆུང་ལོ་བརྒྱད་ནས་བཟུང་རྗེ་བཙུན་སྒྲོལ་མའི་དྲུང་ནས་བྱང་ཆུབ་སེམས་སྡོམ་ཐོབ་ཕྱིན་ཆད། ཆེ་བ་མི་ཆུང་བ་བྱ་དང་རི་དྭགས་ཐ་ན་ཤིག་སྲོ་ཙམ་ལ་ཡང་གནོད་འཚེ་སྤང་ཞིང་ཕན་ཐོག་ཅི་ ༣༣༽ཡོད་བྱེད་པ་དང༌། དུས་རྒྱུན་དུ་དཀོན་མཆོག་ལ་བློ་ཕུག་གཏད་ནས་ཆོས་བསྒྲུབ་ཀྱི་བསམ་པ་ཡོད་སྨྲས་ཚེ། གུ་རུ་རིན་པོ་ཆེ་གང་བྱོན་མ་གོ། རྣལ་འབྱོར་མ་མཁའ་སྤྱོད་མ་གློ་བུར་དུ་བྱོན་ནས་འདི་སྐད་གསུངས། རིགས་ལྡན་མ་ཁྱོད་ཀྱིས་བྱང་ཆུབ་ཀྱི་སེམས་བསྒོམས་པས་བསྐལ་བ་དུ་མའི་ཚོགས་རྒྱ་ཆེན་པོ་རྫོགས་པར་འགྱུར་རོ། །ཆོས་སྒྲུབ་བློ་ཙམ་གྱིས་ཡང་དག་པའི་ལྷ་ཆོས་མི་འགྲུབ་པ་ཡིན་པའི་ཕྱིར་ན། དང་པོ་ཁྱེད་ཀྱིས་སྙིང་ཐག་པ་ནས་ཆོས་བརྒྱད་ཀྱི་སྣ་འདྲེན་ཕ་མ་ཉེ་འབྲེལ་འཁོར་གཡོག་མངའ་ཐང་ཐམས་ཅད་ལམ་ཁའི་རྡོ་བོར་བ་བཞིན་དུ་བློས་ཐོངས་ལ་དགོས་མེད་རྒྱུད་ལ་མ་སྐྱེས་ཀྱི་བར་དུ་བློ་སྦྱོངས་ཤིག གཉིས་པ་རང་གི་ལུས་རྟེན་འདི་ལྟ་བུ་ནི་ཡང་ཡང་རྙེད་པར་དཀའ་བས་དེ་ནི་ཨུ་དུམ་ཝ་རའི་མེ་ཏོག་ལས་ཀྱང་དཀོན་པ་ཡིན་པས། འདི་ཆུད་ཟོས་མ་བཏང་བར་ཡང་དག་པའི་དམ་པའི་ལྷ་ཆོས་ཞིག་བསྒྲུབ་ན་ཐར་བའི་ལམ་བཟང་ཐོབ་པའི་ལུས་རྟེན། དཔེར་ན་ཡིད་བཞིན་གྱི་ནོར་བུ་ལས་དགོས་འདོད་རང་འབྱུང་བ་ལྟར། སྐུ་དང་ཞིང་ཁམས་ཡེ་ཤེས་ཡོན་ཏན་ཐམས་ཅད་རང་བཞིན་གྱིས་འཐོབ་པར་བྱེད་དོ། །འཁོར་བའི་བྱ་བ་ལ་འབད་རྩོལ་བྱས་ན་ངན་སོང་གི་གནས་རིས་རྣམས་སུ་འཕེན་བྱེད་ཀྱི་རྡོ་ལྟ་བུའི་ཕུང་པོ་ཡིན་ནོ། །དཔེར་ན་རེག་ཕུང་གི་དུག་ལས་སྨན་མི་འབྱུང་བ་ལྟར་འཁོར་བའི་གནས་ན་བདེ་བ་ནམ་ཡང་ཡོད་པ་མ་ཡིན་ནོ། །དེས་ན་དལ་འབྱོར་གྱི་མི་ལུས་ཐོབ་དཀའ་བ་ལ་

༣༥༽བསམ་ནས་སྐྱེ་ཤི་གཉིས་ལ་རང་དབང་མ་ཐོབ་ཀྱི་བར་དུ་དལ་འབྱོར་ཆུད་མི་སོན་པར་མི་ལུས་དོན་ལྡན་བྱེད་པ་གལ་ཆེ། གསུམ་པ་མི་ལུས་རིན་པོ་ཆེ་ཐོབ་ཀྱང་སྐྱེ་འཆི་རང་ངོས་ནས་གྲུབ་པ་ལྟ་བུ་ཤ་སྟག་ཡིན་ཏེ། ཇི་ལྟར་ཡིན་སྙམ་ན་ཕྱི་སྣོད་འཇིག་རྟེན་སྲ་ཤིང་འཐས་པ་འདི་ཡང་མཐར་མེ་བདུན་ཆུ་གཅིག་རླུང་གིས་འཇིག་ནས་མི་རྟག་པ་དང༌། སྐྱེ་འགྲོ་སེམས་ཅན་རྣམས་ཀྱང་ཚོང་དུས་ཀྱི་མགྲོན་པོ་ལྟར་ཚེ་ཚད་ལ་ངེས་པ་མེད་ཅིང་གཅིག་སྔོན་གཅིག་གིས་གཅོད་ནས་ཚེའི་དུས་ལས་འདས་པ་ལ་བསམ་ནས་མི་རྟག་པ་དང༌། ནམ་ཟླའི་དུས་ཚོད་ཀྱང་མི་རྟག་ཅིང་དུས་བཞིར་འཕོ་བ་དང་འགྱུར་བ་ཡིན་ནོ། །དེའི་ཕྱིར་ན་སྒྱུ་མའི་ཕུང་པོ་འདི་ནི་དབུགས་རྟ་རྔ་ཙམ་དང་དྲོད་མེ་སྟག་ཙམ་གྱི་རྟེན་ཡོད་པས་འདི་དང་མ་བྲལ་བར་ལ་དམ་པའི་ཆོས་ཀྱི་བསྐུལ་མ་འཆི་བ་མི་རྟག་པ་སྒོམས་ལ་འཆི་སྲིད་ཆོས་ཀྱི་སྐུ་ཐོབ་པ་ཞིག་བྱེད་དགོས་སོ། །བཞི་པ་འཁོར་བ་གང་དུ་སྐྱེས་ཀྱང་སྡུག་བསྔལ་གྱི་རང་བཞིན། སྡུག་བསྔལ་གྱི་ཡོ་ལང༌། སྡུག་བསྔལ་གྱི་འཁྲུལ་འཁོར་ལས་མ་འདས་ཤིང༌། བདེ་བའི་གནས་སྐབས་སྐད་ཅིག་ཙམ་ཡང་ཡོད་པ་མ་ཡིན་ནོ། །དེ་ལྟ་བུའི་མཐའ་མེད་འཁོར་བའི་གནས་ངན་འདི་རུ་སྡུག་བསྔལ་ཁོ་ནར་སྤྱོད་པའི་སྐྱེ་འགྲོ་དེ་དག་རང་གི་ཕ་མར་མ་གྱུར་བ་གཅིག་ཀྱང་མེད་དོ། །ཕ་མར་གྱུར་བའི་དུས་སུ་ད་ལྟའི་ལུས་ཀྱི་ཕ་མ་བཞིན། དང་པོ་མདངས་དང་ཤ་ཁྲག་གིས་གསོས། བར་དུ་ཁ་ཟས་ ༣༦༽འཐུང་སྐལ་གྱིས་གསོས། ཐ་མ་རྒྱུ་ནོར་ལོངས་སྤྱོད་ཀྱིས་གསོས་ནས་གཅེས་སྤྲས་སུ་སྐྱོང་བ་ཤ་སྟག་ཡིན་པས། དེ་དག་རྣམས་འཁོར་བ་སྡུག་བསྔལ་གྱི་རྒྱ་མཚོ་ལས་སྒྲོལ་ཞིང་གཏན་དུ་བདེ་བ་སངས་རྒྱས་ཀྱི་ས་ཐོབ་པར་བྱ་སྙམ་ནས། སྡུག་བསྔལ་གྱི་གཞི་མ་འཁོར་བའི་སྣ་འདྲེན་ཆོས་བརྒྱད་ཀྱི་བྱ་བ་བློས་དོར་ལ་དམ་པའི་ཆོས་ཁོ་ན་ལ་བརྩོན་པ་གལ་ཆེའོ། །ལྔ་བ་ལས་འབྲས་བསླུ་མེད་བསམ་པ་ནི་རང་གི་ལས་གང་བསགས་རང་ལ་སྨིན་ངེས་པ་ཡིན་ནོ། །སྔོན་ལུས་ངག་ཡིད་གསུམ་གྱི་སྒོ་ནས་དཀར་པོ་དགེ་བའི་བསོད་ནམས་རྒྱ་ཆེན་པོ་བསགས་པའི་མཐུ་ལས།

ད་ལྟ་མི་ལུས་རིན་པོ་ཆེ་ཐོབ་སྟེ་དལ་བའི་རྟེན་འབྱོར་བའི་ལོངས་སྤྱོད་དང་ལྡན་པ་རྣམས་ཀྱང་ལས་འབྲས་བསླུ་བ་མེད་པའི་སྟོབས་ཀྱིས་སྔོན་བསགས་དགེ་འབྲས་སྨིན་པ་དང༌། སྔོན་སྡིག་ལ་སྤྱོད་པའི་དབང་གིས་ད་རེས་ལུས་རྟེན་འདི་ཡང་མི་ལུས་ཐོབ་ཙམ་མ་གཏོགས། དལ་བའི་གནས་དང་འབྱོར་བའི་ཡུལ་མེད་ཅིང་ལས་གང་བྱེད་སྡིག་པ་མི་དགེ་བ་ཁོ་ནར་འགྱུར་ཞིང་ཚེ་འདིར་བདེ་སྐྱིད་སྤུ་རྩེ་ཙམ་ཡང་མི་འབྱུང་བ་རྣམས་ནི་སྔོན་གྱི་སྡིག་པའི་ལས་འབྲས་སྨིན་པ་ཡིན་པས། འདི་ནས་འོག་ནས་འོག་ཏུ་འགྲོ་ཞིང་ཐར་བའི་དུས་རིང་བ་ཡིན་ནོ། །དེའི་ཕྱིར་ན་དགེ་སྡིག་གཉིས་གང་བྱས་ཀྱང་ལས་འབྲས་ལ་བསླུ་བ་མེད་པ་ཡིན་པས། བླང་དོར་གྱི་གནས་ལ་མཁས་ཤིང་ཚུལ་ཇི་ལྟ་བ་བཞིན་དུ་ཤེས་པར་གྱིས་ཤིག དྲུག་པ་ཡང་དག་ལམ་ལ་ ༣༧༽འཇུག་པ་ལ། ལས་ཅིར་འགྱུར་ཡང་བླ་མ་དཀོན་མཆོག་གསུམ་ལ་གསོལ་བ་ཐོབས་ལ་ཡིད་ཁྱེད་ཤེས་ཀྱི་དད་པ་བརྟན་པོས་སྐྱབས་ཀྱི་དམ་པར་འཛིན་དགོས། སེམས་ཅན་གྱི་དོན་དུ་སྨོན་པ་དང་འཇུག་པ་བྱང་ཆུབ་ཀྱི་སེམས་མཆོག་རྒྱ་ཆེན་པོ་བསྐྱེད་ནས་དམ་པ་གསུམ་དང་རྟག་ཏུ་མི་འབྲལ་བར་དགོས་སོ། །རྒྱུད་བསོད་ནམས་ཀྱི་ཚོགས་ལ་བརྟེན་ནས་འབྲས་བུ་ཡེ་ཤེས་ཀྱི་ཚོགས་རྫོགས་པའི་ཐབས་ལ་འབད་པ་གལ་ཆེའོ། །བདུན་པ་གཞི་དུས་ཀྱི་དབང་ལ་འཇུག་པ་ནི། རང་གི་མདུན་གྱི་ནམ་མཁར་པདྨ་དང་ཉི་ཟླའི་གདན་ལ་རྒྱལ་ཀུན་ཡོངས་འདུས་ཀྱི་ངོ་བོ་ཆོས་སྐུ་རྡོ་རྗེ་འཆང་ཆེན་སྐུ་མདོག་མཐིང་ག་ཞལ་གཅིག་ཕྱག་གཉིས་པ་ཞབས་རྡོ་རྗེ་སྐྱིལ་ཀྲུང་གིས་བཞུགས་ཤིང་སྐུ་ལ་ལོངས་སྤྱོད་རྫོགས་པའི་རྒྱན་ཆས་གསོལ་བ། ཕྱག་གཉིས་བསྣོལ་སྟབས་ཀྱིས་རྡོར་དྲིལ་འཛིན་ཅིང་འཇའ་འོད་ཀྱི་ཀློང་དུ་བཞུགས་པར་བསྒོམ་མོ། །དེའི་སྐུ་སྟོད་ཀྱི་ཆ་ལ་རྒྱལ་བ་དགོངས་བརྒྱུད་ཀྱི་བླ་མ། སྐེད་པ་བར་གྱི་ཆ་ལ་རིག་འཛིན་བརྡ་བརྒྱུད་ཀྱི་བླ་མ། སྐུ་སྨད་ཀྱི་ཆ་ལ་གང་ཟག་སྙན་བརྒྱུད་ཀྱི་བླ་མ་རྣམས་གསལ་བར་བསྐྱེད་དོ། །མཐའ་བསྐོར་དུ་ཡི་དམ་རྒྱུད་སྡེའི་ལྷ་ཚོགས་གནས་ཡུལ་གྱི་དཔའ་བོ་མཁའ་འགྲོ་དམ་ཅན་ཆོས་སྐྱོང་དང་བཅས་པ་གསལ་གདབ་ལ།

དེ་དག་གི་སྤྱན་སྔར་རང་གི་ལུས་གུས་པས་ཕྱག་འཚལ་ཞིང༌། ངག་གིས་གསོལ་བ་འདི་ལྟར་ཐོབས། རྒྱལ་བ་ཀུན་འདུས་བླ་མ་རྡོ་རྗེ་འཆང༌། །གསོལ་བ་ ༣༨༽འདེབས་སོ་བདག་རྒྱུད་སྨིན་གྲོལ་མཛོད། །ལུས་ལ་མི་འགྱུར་སྐུ་ཡི་བྱིན་གྱིས་རློབས། །སྒྱུ་ལུས་འོད་སྐུར་སྨིན་པར་མཛད་དུ་གསོལ། །ངག་ལ་ཚངས་དབྱངས་གསུང་གི་བྱིན་གྱིས་རློགས། །ངག་རླུང་གནས་དག་ལོངས་སྐུར་གྲོལ་བར་མཛོད། །ཡིད་ལ་སྤྲོས་བྲལ་ཐུགས་ཀྱི་བྱིན་གྱིས་རློབས། །དྲན་རྟོག་འོད་གསལ་ཆོས་སྐུར་གྲོལ་བར་ཤོག སྦྱང་བྱ་སྒོ་གསུམ་བག་ཆགས་དྲི་མ་ཀུན། །སྦྱོང་བྱེད་ཏིང་འཛིན་གསུམ་གྱི་རྒྱས་ཐེབས་ནས། །སྦྱང་འབྲས་སྐུ་གསུམ་འབྲས་བུ་མངོན་གྱུར་ཅིང༌། །རྡོ་རྗེ་འཆང་གི་གོ་འཕང་མྱུར་ཐོབ་ཤོག །ཨོཾ་ཀཱ་ཡ་སིདྡྷི་ཨོཾ༔ ཨོཾ་ཨཱཿ་ཝཱཀྐ་སིདྡྷི་ཨཱཿ ཧཱུྃ་ཙིཏྟ་སིདྡྷི་ཧཱུྃཿ ཞེས་བརྗོད་པ་དག་མཉམ་དུ་མདུན་གྱི་ནམ་མཁའི་ལྷ་ཚོགས་ཐམས་ཅད་འོད་དུ་ཞུ་ནས་འབྲུ་གསུམ་གྱི་རྣམ་པར་རང་གི་གནས་གསུམ་ལ་ཐིམ་པས་སྒོ་གསུམ་གྱི་སྒྲིབ་གཉིས་བག་ཆགས་ཐམས་ཅད་ལྷག་མེད་དུ་དག་ནས་སྐུ་གསུམ་མཉམ་ཉིད་ཀྱི་དགོངས་པའི་ཀློང་དུ་གཏན་སྲིད་ཟིན་པར་བསམ་མོ། །འདི་ལྟ་བུའི་ལམ་གྱི་རིམ་པ་བདུན་པོ་འདི་ནི་ཆོས་པ་ཀུན་གྱི་སྙིང་ནོར། ཐེག་པ་ཐམས་ཅད་ཀྱི་གཞུང་ཤིང༌། །རྣམ་མཁྱེན་ལམ་བསྒྲོད་ཀྱི་ཤིང་རྟ་ཆེན་མོ། ལམ་ཐམས་ཅད་ཀྱི་རྨིང་རྡོ་ལྟ་བུ་འདི་མེད་ཐབས་མེད་པ་ཡིན་པས་ཁྱོད་ཀྱིས་འདི་ལྟར་མཛོད་དང༌། ཚེ་འདིར་དབེན་པའི་གནས་སུ་སྒྲུབ་ཚུགས་ཐུབ་པར་ངེས་སོ། །ཞེས་གསུངས་མ་ཐག་གླིང་བུའི་སྒྲ་ལ་རྐྱེན་ནས་གཉིས་ལས་སད་དོ། །དེ་ནས་རྒྱུན་དུ་མཁའ་འགྲོས་གསུང་བཞིན་ ༣༩༽ཉམས་ལེན་བྱས་ཏེ། འཁོར་བ་ལ་ངེས་པར་བློ་ལྡོག་ནས་ཕ་མ་ཉེ་འབྲེལ་འཁོར་གཡོག་མངའ་ཐང་ཐམས་ཅད་མཆིལ་མའི་ཐལ་བ་བཞིན་དུ་དོར་ནས། རང་ཉིད་གཅིག་པུར་ཆོས་རྣམ་དག་ཞིག་ཨེ་འགྲུབ་སྙམ་ཡོད་སྐབས། བོད་ཀྱི་ནང་བློན་རྒྱལ་བའི་བཀའ་ཚབ་སྐུ་ཞོག་ཤར་ཁྲ་སང་དང༌།

རྡོ་རིང་སང༌། ཟུར་ཁང་སང་ལ་སོགས་པས་ང་རང་བརློམས་[རློམ་སེམས་སྐྱེས་པ]་ནས་ཕ་ཡབ་ལ་རྒྱུ་རྫས་དུ་མ་ཕུལ་ནས་བདག་སྦྱིན་དགོས་ཞུས་ཀྱང༌། དེ་དག་བོད་སྡེ་ཡིན་པས་མ་གནང་ནས་རྒྱུ་རྫས་ཐམས་ཅད་ཕྱིར་སྤྲད། ནུབ་ཕྱོགས་སྐྱིད་ལུང་གྲོང་ཆེམ་ཟེར་བ་རྒྱ་སྡེའི་དཔོན་ཀྲུའུ་ད་ལོ་ཡའི་ཞེས་པ་ཆ་ལུགས་རྒྱ་ནག་དང༌། ཆོས་ལུགས་སྙིང་ཐིག་པ་ང་རང་ཚོ་དང་འདྲ་བ། བསོད་ནམས་ལོངས་སྤྱོད་ལྡན་པ་ཞིག་ལ་བུ་གཅིག་པུ་ལས་མེད་པས། དེས་སྡེ་འབངས་མི་སྐྱོང་ཞིང་རབ་བྱུང་སྒྲུབ་དགོས་ཞེས་ཁོ་རང་གི་ཕ་མ་ལ་ཞུས་ཀྱང་བཀས་མ་གནང་སྟེ། ཁྱེད་ཀྱི་སེམས་ལ་འགྲོ་ངེས་ཀྱི་བུ་མོ་ཞིག་ཆུང་མར་བླངས་ནས་ཁྱིམ་ཐབས་འཛིན་དགོས་སྨྲས་པས། བུ་ན་རེ། བདག་གིས་ཁྱིམ་ཐབས་བྱེད་དགོས་ཕྱིན་ཆད། རྒྱ་ར་ག་ཤར་སང་གི་སྲས་མོ་གསུམ་གྱི་ནང་ནས་ཆུང་བ་ཀུན་དགའ་དབང་མོ་ཞེས་པ་དེ་ལོན་ན་ཁྱིམ་ཐབས་བྱེད། དེ་མིན་རྒྱལ་པོའི་སྨྲ་བ་ལན་གཅིག་ཡིན་པས་ཁྱིམ་འཛིན་བདག་གིས་མི་འོང་སྨྲས་པའི་ཚེ། ཁོང་རྣམས་ཀྱིས་དེ་ལྟར་བྱེད་ཟེར་ནས་བདག་གི་ཕ་ཡབ་ལ་ཞུ་བྱ་ཕུལ་བས། བློན་ ༤༠༽འབངས་ཀུན་གྱིས་བཀའ་གྲོས་མཛད་ཅིང༌། ཁོང་ཚོ་ཁྲི་སྡེའི་བདག་པོ་ཡིན་པས་ཐོབ་ཉེས་ནོན་བྱེད་ན་ཆོག དཔོན་ཆུང་ལུགས་གཉིས་ལ་བློ་གྲོས་གསལ་བ་ཞིག་འདུག་ཟེར་བས། ནུབ་ཕྱོགས་པ་རྣམས་ཀྱིས་ཀྱང་དེ་ལྟར་བྱེད་ཟེར་ནས་ཐག་བཅད་ནས་དགའ་སྤྲོས་ངང་ནས་ཕྱིར་སོང༌། ང་རང་ནི་ཡིད་ཤིན་ཏུ་སྐྱོ་ཞིང་ལུས་སྲོག་བྲལ་ན་ཅི་མ་རུང་སྙམ་ནས་ཉིན་མཚན་མེད་པར་སྡུག་བསྔལ་ཁོ་ན་ལ་དུས་འདའ་བའི་ཚེ། མི་ཀུན་གྱིས་གླུ་ངག་འདི་ལྟར་བརྩམས་འདུག སྲས་མོ་ཀུན་དགའ་དབང་མོ། །ཤེལ་སྒོའི་ནང་གི་མེ་ཏོག ཁ་དོག་གཟི་བརྗིད་ལྡན་ཀྱང༌། །ཀུན་གྱིས་ལག་ཏུ་མི་ལོན། །ནམ་མཁའ་འཇའ་ཚོན་ཇི་བཞིན། །གར་འགྲོ་རང་དབང་ཐོབ་ཡོད། །ཅེས་ཐམས་ཅད་ཀྱིས་གླུ་རུ་བླངས་འདུག་པས། ང་རང་ཤིན་ཏུ་དགའ་ནས་རྟེན་འབྲེལ་ལེགས། ནམ་མཁའི་འཇའ་ལྟར་རང་དབང་ཐོབ་ན་འཁོར་བས་མི་འཅིང་ངེས་པ་རེད་སྙམ།

དེའི་ལོར་ལྷ་ལྡན་ལ་འབྲུམ་པ་བྱུང་ནས་མི་མང་པོ་འཆི་འདུག་པས། ང་རང་གི་བསམ་པ་ལ་འདི་དག་རྣམས་སྙིང་རྗེ། ཁ་ཡི་སོ་མ་བུད། མགོ་ཡི་སྐྲ་ལོ་མ་དཀར། འཆི་ཆོས་སྣ་གཅིག་མ་འགྲུབ་པར་འཆི་འགྲོ་བ་འདི་སྙིང་རེ་རྗེ། གཤིན་རྗེ་ཆོས་རྒྱལ་ཞེས་པ་ནི་འཇིགས་སྐྲག་ཆེ། ལས་མཁན་དང་བུ་ཆུང་དཀར་ནག་ནི་ཁྲིམས་ཁ་བཙན། ལས་ཀྱི་རླུང་དམར་ཞེས་པ་དེ་ཤུགས་ཆེ་བས་གར་འགྲོ་རང་དབང་མི་སྟེར་ཞིང༌། རང་བྱས་ཀྱི་ལས་རྗེས་སུ་འབྲང་དགོས་པ་ཡིན་ ༤༠༽པས། བདག་གིས་དེ་རྣམས་སྡུག་བསྔལ་ལས་སྐྱོབ་སྟེ་བདེ་འགྲོ་ཐར་བའི་གླིང་དུ་འདྲེན་ནུས་ན་ཅི་མ་རུང་སྙམ་ཚེ། བཙུན་མ་ཞིག་གིས་འདི་སྐད་ཟེར། ཁྱོད་བྱིས་པ་ཆུང་ཆུང་སྙིང་རྗེ། གཤིན་རྗེ་ཆོས་རྒྱལ་ཞེས་པ་དང་ལས་མཁན་མགོ་བརྙན་ཅན་དང༌། ལས་ཀྱི་རླུང་དམར་བུ་ཆུང་དཀར་ནག་ཞེས་པ་སོགས་དངོས་ཅན་དུ་ཡོད་པར་མ་བསམ་ཞིག དེ་ལྟར་བདེན་གྲུབ་ཏུ་ཡོད་ཚེ་དེ་དག་གི་འབྱུང་ཁུངས་ཕ་མ་དང་ཐོག་མཐའ་ཐམས་ཅད་ངེས་པར་དངོས་ཅན་དུ་ཡོད་དགོས། དེ་ཡོད་ན་སེམས་ཅན་རྣམས་ཀྱང་རྒྱུ་དུག་ལྔ་ལས་མེད་པས། དེས་བསྐྱེད་པའི་འབྲས་བུ་རེ་རེ་ལས་འབྲས་བུ་སྣ་ཚོགས་འབྱུང་ཅིའི་ཕྱིར་ཡོད། དཔེར་ན་གཏི་མུག་གི་དབང་གིས་དུད་འགྲོར་སྐྱེ་ཞེས་པ་ལའང༌། དུད་འགྲོའི་ལུས་གཅིག་ཏུ་མ་ངེས་ཤིང༌། རྟ་དང་བ་གླང་ཕག་དང་ཉ་བོ་ཆེ་ལ་སོགས་གྲངས་ལས་འདས་པ་སྣ་ཚོགས་སུ་ཡོད་པ་དེ་དག་ཀྱང་རྒྱུ་གཅིག་ལ་འབྲས་བུ་ཐ་དད་མི་སྲིད། དེའི་ཕྱིར་ན་རྒྱུ་གཞན་ཐམས་ཅད་ལ་ཡང་འབྲས་བུ་གཅིག་ཏུ་མ་ངེས་ཤིང་དུ་མ་འབྱུང་བའི་ཕྱིར་ན་ཐམས་ཅད་དངོས་ཅན་བདེན་གྲུབ་ཏུ་ཡོད་པར་མ་བསམ་ཞིག་དཔེར་ན་མི་རྣམས་འཁྲུལ་བའི་དབང་གིས་འདིར་སྣང་དྲི་ཟའི་གྲོང་ཁྱེར་ལྟ་བུ་འདི་ལ་ཞེན་ཅིང་ཆགས་ནས་དགྲ་འདུལ་གཉེན་སྐྱོང་རྒྱུ་རྫས་ལོངས་སྤྱོད་ཐམས་ཅད་གཅེས་སྤྲས་ཀྱིས་བསོགས་ནས། རང་གིས་ལོངས་མི་སྤྱོད་པར་སེར་སྣ་དམ་པོས་བཅིང་སྟེ་བསོགས་ ༤༢༽བསྐྲུན་བྱས།

མཐར་རང་རྒྱུད་ལའང་ལོངས་སྤྱོད་དབང་མི་སྟེར་བར་གཞན་རྒྱུད་ཞིག་བླང་ནས་དེ་ལ་རང་རྒྱུད་ཀྱི་བསམ་པ་བཟུང་སྟེ། སྔར་བསགས་ཀྱི་རྒྱུ་རྫས་དངོས་པོ་ཅི་ཡོད་ཐམས་ཅད་སེར་སྣ་འཇུར་བགེག་མེད་པར་དེ་ལ་སྦྱིན་ཚེ། དེས་དང་པོ་རྒྱུ་ངོ་ཆེ་བས་ཟླ་ཤས་རེ་ལ་གཅེས་སྤྲས་སུ་བསྐྱངས། བར་དུ་ང་ཆེ་ང་བཙན་ཟེར་ནས་ཟས་གོས་ཀྱི་སྐལ་བ་བཅད། མཐའ་མ་ཁྱིམ་དང་གཟའ་ཚང་ལ་གདོས་འདུག་ཟེར་ནས་ཁྱི་བཞིན་ཕུད་པ་སོགས་ཀྱང་རང་བྱས་རང་ལ་སྨིན་པ་བཞིན་དུ། རིགས་དྲུག་དང་སྐྱེ་གནས་བཞི་ཡི་སྣང་བ་རྒྱ་ཆེ་ལ་གྲངས་མང་བ་ཇི་ལྟར་དུ་ཤར་ཡང༌། རང་སྣང་ལས་གཞན་བདེན་གྲུབ་དངོས་ཅན་དུ་ཡོད་པ་མ་ཡིན་ནོ་ཟེར། ཡང་བདག་གིས་གཤིན་རྗེ་ཆོས་རྒྱལ་མིག་གིས་མཐོང་བས་ཁོང་གི་ཕ་མ་དང་སྤུན་ཟླ་སོགས་མི་ཤེས། དངོས་ཅན་ཞིག་ཡིན་པར་འདུག སྡིག་པ་བྱས་ན་གཤིན་རྗེ་ཆོས་རྒྱལ་གྱི་ཁྲིམས་ལས་ཐར་དུས་མེད་ཟེར། དངོས་མེད་ཡིན་ན་རླུང་ལྟ་བུ་ཞིག་ཡིན་པས། དེས་འུ་ཅག་ལ་ཅི་གནོད་སྨྲས་ཚེ། ཡང་མོ་ན་རེ། ཧ་ཧ་ཁྱོད་བྱིས་པས་མཚར་ཆེ། ཆོས་རྒྱལ་མིག་གིས་མ་མཐོང་ན་ཁྲིམས་ཁ་བཙན་ནི་སུས་ཤེས། ཆོས་རྒྱལ་སྡིག་ལ་འཛེམ་ན་འགྲོ་བ་མང་པོ་སྡུག་ལ་གཏད་པ་འདི་སྡིག་པ་མིན་ནམ། དེ་སྡིག་པ་ཡིན་ན་ཆོས་རྒྱལ་སུས་ཁྲིམས་ལ་རྒྱབ། དེའི་ཁྲིམས་བདག་གང་གིས་བྱེད། དེས་ན་ཚེ་རབས་ཐོག་མེད་ནས་རང་སྣང་ལོག་འཁྲུལ་དུ་སོང་ ༤༣༽ནས་དངོས་མེད་དངོས་པོར་བལྟས་ཤིང་ཁམས་གསུམ་རིགས་དྲུག་ཏུ་བར་མཚམས་མེད་པར་མཁོར་མོ་ཡུག་ཏུ་འཁྱམ་པ་ཡིན་ནོ་ཟེར། ཡང་བདག་གིས་དེ་ནས་ཆོས་རྒྱལ་གྱི་རྒྱུ་རྐྱེན་ཅི་འདྲ་རེད་སྨྲས་པས། མོ་ན་རེ། སྐལ་ལྡན་མ་ཉོན་ཅིག ཁྱོད་ཀྱི་སེམས་རང་བྱུང་དུ་གྲུབ་པ་དེ་ཆོས་རྒྱལ་དང༌། ས་འདམ་ལ་ཆུ་ཐིག་གིས་ཁྱབ་པ་ལྟར་ལུས་ལ་རླུང་གིས་ཁྱབ་པ་དེ་ལས་ཀྱི་རླུང་དམར། དགེ་སྒྲུབ་སྡིག་སྤང་བྱད་པའི་རྟོག་པ་དེ་བུ་ཆུང་དཀར་ནག །སྒོ་དྲུག་གི་འཆར་ཚུལ་རྣམས་ཉེ་བར་ལེན་པའི་སེམས་རྟོག་དེ་དག་ལས་མཁན་ཕོ་མོ་དང༌།

ཕྱི་ནང་གསང་བའི་སྣང་རྟོག་བཟང་ངན་བར་གསུམ་ལས་བདེ་བ་དང་སྡུག་བསྔལ་སོགས་ཐ་དད་དུ་མ་འབྱུང་བ་ཡིན་ནོ། །དེའི་ཕྱིར་ན་ཆོས་རྒྱལ་ཞེས་པ་དངོས་ཅན་དུ་མེད་ཅིང་དགེ་སྡིག་གང་བྱེད་ཀྱི་འབྲས་བུ་རང་་སྨིན་པ་ཡིན་པས། ཁྱོད་ཀྱིས་འདི་ཕྱི་རང་སྣང་དུ་ངོ་ཤེས་པར་གྱིས་ཤིག ཅེས་ཟེར་ནས་གར་སོང་མ་མཐོང༌། དེ་ལྟར་རང་གིས་ཉམས་སུ་བླངས་ནས་དོན་རྒྱུད་ཐོག་ལ་ངེས་པ་བྱུང་ངོ༌། །རང་ཡང་ནད་ལས་གྲོལ་ཏེ་གཞན་ལ་ཡང་གང་ཤར་སྔགས་སུ་བཟླས་ནས་ཕུས་བཏབ་པ་དང་སྔགས་ཆུ་སྦྱིན་པ་སོགས་ཕ་མའི་མ་གོ་བར་བྱས་ཏེ། ལས་ཕྲན་རེ་བརྩོན་པས་ཕན་ཐོག་ཆེན་པོ་བྱུང་བས། ཉིན་གཅིག་ལ་ཕས་གསུངས་པ་ལ་ཁྱོད་ཀྱིས་འབྲུམ་པ་ལ་སྔགས་ཆུ་སྦྱིན་འདུག་ཟེར་བས། ཁྱོད་ལ་སུས་བསླབས་པ་ཡིན་དྲང་པོར་ཤོད་དང༌། བདག་གིས་ཁྱོད་བཙུན་མ་བྱེད་ ༤༤༽བཅུག་གསུངས། ཨ་ཕ་ཡིན་པས་རྫུན་ནི་ཟུ་མི་ཉན་དྲང་པོར་ཞུས་ན་ཨེ་ཆོག་སྙམ་སྟེ་རང་བསྡད་པའི་ཚེ། ཡང་ཕ་ཡིས་སྔར་ལྟར་དྲིས་བྱུང་བས་མ་བཟོད་པར། བདག་གིས་འདི་སྐད་ཞུས། ཨ་ཏ་ལགས་བདག་གིས་རྒྱ་ཡིག་མ་གཏོགས་མི་ཤེས་པས་སྔགས་བསླབ་སྦྱང་མ་མྱོང་བས་གང་དྲན་ཁ་ནས་འདོན་ཅིང་ཆུ་ལ་ཕུས་བཏབ་ནས་ནད་པ་ལ་སྦྱིན་པས་ནད་ལས་གྲོལ་སོང་ཞུས། ཨ་ཏའི་ཞལ་ནས་ཁྱོད་ཀྱིས་སྨོས་དང༌། ང་རང་གིས་ཡི་གེར་བྲིས་གསུངས། བདག་གིས་ཀྱང་ལགས་སོ་ཞུས་ནས་སྔགས་དངོས་དང་ཡོན་ཏན་ཐམས་ཅད་སྦས་གསང་མེད་པར་ཞུས་པས། ཡབ་ཀྱི་ཞལ་ནས་ངོ་མཚར་རེ་ཆེ་སྔོན་བྱོན་གཏེར་སྟོན་བརྒྱ་རྩིའི་ནང་ན་བྱིས་པའི་གཏེར་སྟོན་པ་ཞིག་གིས་སྔགས་འབུམ་ཁོ་ནས་འགྲོ་དོན་མཛད་ཅིང་གཏེར་བཞེས་མིང་དུ་ཐོག་པ་ལྟར། ཁྱོད་ཀྱིས་ཀྱང་སྔགས་གཏེར་བྱེད་པ་གདའ་ཨ་གསུངས་ཏེ། སྔགས་ཡིག་ཉིད་ཀྱི་ཐུགས་དམ་ནང་དུ་བཞག་གོ། །དེ་ནས་བཟུང་དག་སྣང་གི་ཆོས་སྐོར་རེད་སྙམ་པ་བར་བར་སེམས་ལ་ཤར་ཀྱང་ཡི་གེ་མ་ཤེས་པས་བཏང་སྙོམས་སུ་ལུས་པའོ། །དེ་ནས་ལོ་ངོག་བཅུ་གཉིས་ཀྱི་དུས་གྲོགས་མོ་རྣམས་དང་བཅས་ཏེ།

གནས་གསར་ཇོ་དགོན་མཇལ་དུ་སོང་བས། དེ་ནུབ་རྨི་ལམ་ལ་སྔར་བྲག་ཡེར་བ་ནས་རིག་རྒྱུའི་མི་མོ་འཇིགས་སུ་རུང་བ་དེ་ཐོན་བྱུང་ནས་འདི་སྐད་ཟེར། ཁྱོད་ཀྱིས་རང་སེམས་དག་པའི་ལྷ་ཁང་ལ་སྐོར་བ་མི་བྱེད་པར། ཡུལ་གྲོང་རི་ངོགས་ ༤༥༽ཀུན་ཉུལ་ན་ཅི་ལོན་རྒྱུད་ཡོད་ཟེར་ནས། རལ་གྲི་ཞིག་ལག་ཏུ་བཟུང་སྟེ་ང་རང་ལ་འཕེན་ཚད་བྱེད་འདུག བདག་གི་བསམ་པ་ལ་སྔར་བཙུན་མ་དེ་ཀས་འདི་ཕྱི་རང་སྣང་དུ་ཐག་ཆད་ཟེར་བས། དེ་ལ་བློ་ཐག་བཅད་དེ་གང་ཤར་རང་སེམས་ཀྱི་འཕྲུལ་ཡིན་སྙམ་ནས་བསྡད་ཚེ། མོ་ཡི་ཁ་གནམ་ས་ཙམ་ཞིག་གདངས་ནས་ང་རང་ཁྱུར་མིད་དུ་ཟོས་མ་ཐག མོ་ཡི་ལྟོ་བའི་ནང་ཐམས་ཅད་སྔར་གྱི་མཆོད་སྡོང་བྱ་རོང་ཁ་ཤོར་མཇལ་དུས་ཀྱི་སྐུ་གསུམ་མཁའ་འགྲོའི་འཁོར་མཐོང་བ་དེ་ཇི་ལྟ་བ་བཞིན་ཁོ་རང་གི་ལྟ་བའི་ནང་དུ་རྫོགས་འདུག་པས། བདག་གིས་དེ་དག་ལ་རིམ་བཞིན་མཇལ་ཏེ། འོག་སྒོ་ནས་ཕྱིར་ཐོན་པ་དང་མཉམ་དུ་གཉིད་ལས་སད་བྱུང༌། ནངས་སྔ་མོ་གནས་གསར་རྟེ་བཙུན་མའི་སྐུ་མདུན་དུ་སོང་བས་ཁོང་གི་དབུ་གཙུག་ཏུ་རྡོ་རྗེ་རྣལ་འབྱོར་མ་ཞིག་འོད་ཀྱི་རྣམ་པར་མཇལ་འདུག་པས། བདག་གིས་འདི་ཅི་རེད་ལགས་ཞུས་ནས་ཕྱག་འཚལ་བས། རྗེ་བཙུན་མའི་ཞལ་ནས་འདི་བདག་གི་ཡི་དམ་རེད། ཁྱོད་ལས་རྣམ་དག་ཡིན་པས་མཇལ་བ་ཡིན། མ་འོངས་དུས་འུ་ཅག་གཉིས་མི་འབྲལ་ཚོམ་བུ་གཅིག་ཏུ་འཚོགས་ནས། ཆོས་འདིའི་བསྟན་པ་མཐའ་རྒྱས་སུ་འཛིན་པའི་རྟེན་འབྲེལ་ལེགས་སོ་གསུངས་ཏེ། ས་སྐྱའི་གསེར་ཆོས་བཅུ་གསུམ་གྱི་དཔེ་ཆ་རེད་ཟེར་བ་ཞིག་བདག་གི་མགོ་ལ་བཞག་ནས་སྨོན་ལམ་མཛད་དོ། །དེ་ནས་མི་ཆུང་རི་ཞེས་པ་སྔར་རྒྱ་ཚའི་མདའ་འབེན་དུ་བཞག་སྟེ། རིའི་ལྟོ་བ་ ༤༦༽ཕར་ཕུད་ཚུར་ཕུད་བྱས་ཡོད་པ་ཞིག་འདུག་པས་དེར་ཐོན་སོང་ཚེ། ང་རང་སྔར་ནེ་ཆུང་མ་ཡིན་དུས་གླིང་གི་བུ་མོ་རྣམས་དང་ཤྭ་འཕངས་ནས་སོར་གདུབ་རྣམས་རྒྱལ་ལ་བཞག་ཚེ། ནེ་ཆུང་གི་སོར་གདུབ་བོར་སོང་བ་དེ་འདི་ན་ཡོད་སྙམ་ནས་ཕ་ཝོང་ཆེ་བ་གཅིག་གི་རྩར་ས་བསྐོས་ནས་བལྟས་པས་སོར་གདུབ་རྙེད་བྱུང་བས།

གྲོགས་མོ་རྣམས་ཀྱིས་སོར་གདུབ་ཆེ་བ་འདི་ཅི་རེད་ཟེར། བདག་གིས་ཐོག་རྫས་རེད་སྨྲས་པས་བདེན་པར་འདུག་ཟེར། བདག་གིས་ཨ་མ་ལ་སོར་གདུབ་ཕུལ་ནས་ལོ་རྒྱུས་རྣམས་ཞིབ་པར་ཞུས་ཚེ། ཨ་མའི་ཞལ་ནས་སོར་གདུབ་ལོན་ཚུལ་ངོ་མཚར་ཙམ་འདྲ་ཡང༌། སྐྱེ་སྔོན་ཁྱོད་ཀྱིས་བརྗོད་ལས་འདས་ཤིང་མཐའ་མ་ངེས་པ་དུ་མའི་ལུས་བླངས་ཡོད་པས་བཤད་མི་དགོས། བཤད་ཆེ་ན་ཁ་ཁྲིམས་གཅོད་འོང་གསུངས། དེ་ནས་རིམ་གྱིས་རང་གནས་ལ་ཐོན། ལོ་ཁྱིམ་དེའི་ཟླ་བ་ལྔ་བའི་ནང་དུ་སྐྱིད་གྲོང་དཔོན་སང་གིས་ང་རང་གི་རིན་ཟོག་རྒྱུ་ནོར་གསེར་དངུལ་མང་པོ་ཐོན་བྱུང་བས། ཡང་བདག་ནི་འཆི་ནད་ཀྱིས་ཐེབས་པ་ལྟ་བུར་སོང༌། དེ་སྐབས་སུ་ཨ་ཏའི་ཞལ་ནས་བདག་གི་བུ་མོ་འདི་སྐྱེ་བོ་ཁྱིམ་པ་ཞིག་ལ་མི་དབང་བ་འདྲ། འདིའི་བྱ་བྱེད་གནས་ཚུལ་གང་ལ་བརྟག་ཀྱང་ཡིད་མི་ཆེས་བ་རེ་གདའ་གསུངས་པའི་ཚེ་ན། སྐྱིད་གྲོང་དཔོན་སང་གི་བློན་བསོད་ནམས་བསྟན་དར་ཞེས་པས་འདི་སྐད་ཞུས། ལགས་ཕྱིར་མི་ཆེན་ཚིག་ལ་འགྱུར་མེད། སྒོས་རྒྱལ་པོའི་སྨྲ་བ་ལན་གཅིག་ ༤༧༽ཡིན་པ་དགོངས་འཚལ། ལགས་ཁྱེད་ཀྱི་སྲས་མོ་ངེད་ཅག་གི་དཔོན་བྱེད་ལོང་མ་སྟེར་ཀྱང་སྔར་ཚིག་བཞིན་གནང་དགོས། དེ་མ་གནང་ཚེ་ངེད་ཀྱི་སྡེ་ཁྲི། ནང་སྡེ་སུམ་སྟོང༌། ཧོ་ར་སྟོང་སྡེ་སོ་མིང་མེད་བྱེད་དགོས་ཀྱང༌། འཐབ་རྩོད་བྱེད་རྒྱུ་ཡོང་ངེས་ཡིན་པས་ཐུགས་རྒྱ་ཆེ་བ་ལ་སྐུ་མཁྱེན་ཟེར་བས། རང་བློན་རྣམས་ཀྱིས་ཐག་བཅད་ནས་དངོས་རྫས་ཐམས་ཅད་ངོ་བླངས་ཤིང༌། སྟོན་མོ་བཞག་ནས་ཐས་ཅད་ཀྱི་དགའ་སྤྲོ་བྱེད་འདུག་པས། བདག་གི་བསམ་པ་ལ་སྔོན་ཕ་ཡབ་ཀྱིས་ཨ་མ་ཡོད་ཚེ་ས་མཐར་འགྲོ་མི་ཉན་གསུངས་ཀྱང༌། ཁོང་གིས་ནི་ང་རང་མ་གཅེས་ནས་གཞན་ལ་སྦྱིན་འདུག་པས། བདག་ངེས་མེད་དུ་འགྲོ་དབང་མེད་ཀྱང་རང་སྲོག་གཅོད་དབང་ལོས་ཡོད། གནས་ལ་མ་སོང་ཚེ་འཐབ་རྩོད་འོང་ངེས་རེད་སྙམ་སྟེ། ཉལ་དུད་དང་རྒྱ་རག་གཉིས་བསྲེས་ནས་འཐུང་ན་མཆིན་པ་ཚིག་སྟེ་འཆི་འགྲོ་བ་མཐོང་ཆོས་སུ་ཡོད་པས།

བདག་གིས་ཀྱང་དེ་ལྟར་བྱས་ཏེ་དཀར་ཡོལ་འབྲིང་ཙམ་གང་འཐུང་ནས་ང་རང་གི་ཁྱིམ་ནང་ལ་སོང་སྟེ། ཉལ་གུར་ཕུག་ཡོད་པ་དེ་ཀའི་ནང་དུ་ཉལ་བསྡད་ཚེ། སྣང་བ་ཐམས་ཅད་དཀར་ལམ་ལམ། དམར་གོར་གོར། ནག་ཐུམ་མེ་བ་ཅི་ཡང་མི་གོ་བ་ལྟ་བུར་སོང་ནས། ཟུག་གཟེར་ལ་ཚད་མེད་པ་བྱེད་འདུག དེ་དུས་ང་རང་གི་གཡོག་མོ་ཐོན་བྱུང་བས། དེས་ཨ་ཏ་ལ་ཞུ་རུ་སོང་བས་ཡབ་ཡུམ་ཉེ་འབྲེལ་ཐམས་ཅད་གཅིག་ཐོན་གཉིས་ཐོན་བྱས་ནས་ཐམས་ཅད ༤༨༽འཚོགས་ཡོང༌། ང་རང་ནི་ཁ་གྲག་རྒྱུ་མེད་ཅིང་ཤི་འགྲོ་བ་ལྟ་བུར་བྱེད་འདུག་པས། ཨ་ཏས་ང་རང་གི་རྩ་ལ་གཟིགས་ནས་དུག་དུག་ཡིན་་ཡིན་པ་མཁྱེན་ཏེ། སྙུག་ཕྲན་གྱི་མར་ནག་བདག་གི་ཁ་ནང་དུ་དཀར་ཡོལ་གང་དོ་རེ་བླུགས་འདུག དེའི་ཅུང་ཞིག་གིས་མར་ནག་དང་ཉལ་དུད་གཉིས་ལྷན་དུ་སྐྱུག་སྦྱོང་བྱས་ཏེ་ལྷག་མེད་དུ་སོང༌། དེ་ནས་དབང་པོ་རིལ་བུ་དང་གཡུ་དྲུག་དཀར་དྲུག་དམར་གཉིས་ཀྱིས་རྗེས་གཅོད་མཛད་པ་སོགས་ཀྱིས་བདག་རིམ་པར་ནད་ལས་གྲོལ་ཀྱང༌། གློ་བུར་དུ་རླུང་སྟོབས་ཀྱིས་དབང་པོ་ཤོར་སོང་བ་ལྟ་བུར་བྱས་ནས་ཉིན་ཞག་བདུན་ཀྱི་བར་དུ་གནས་ཚེ། བདག་གི་སྣང་བ་ལ་གྲོགས་བུ་མོ་གཉིས་བཅས་བར་དོ་ལ་སོང་སྣང་འཆར་ཏེ། སེམས་ཅན་མང་པོ་ངན་སོང་གི་སྡུག་བསྔལ་མྱོང་ཞིང་འདུག་པས། དེ་དག་ཅི་ཡིན་སྙམ་ནས་ཡུལ་ཁམས་བཅོ་བརྒྱད། ཡང་སོས་ལྷག་མ་བཅུ་དྲུག་ལ་སོགས་པའི་རྒྱུ་དང་འབྲས་བུ་ཐམས་ཅད་གྲོགས་མོ་གཉིས་ལ་དྲིས་ནས་སེམས་ལ་བཟུང་སྟེ། འོད་དཀར་པོ་ཞིག་གི་ལམ་འདུག་པས། དེ་ལ་ངེད་རྣམས་ཀྱིས་གྲོས་བྱས་ནས་དེར་སོང་ན་ཆོག་པར་གདའ་སྙམ་ནས་སོང་ཚེ། རྒྱལ་བ་རིགས་ལྔའི་ཞིང་ཁམས་རེད་ཟེར་བ། ལ་ལའི་བཀོད་པ་ཐམས་ཅད་མཇལ་འདུག ལ་ལའི་ཕྱོགས་རེ་ཙམ་དང༌། ལ་ལའི་ལྕགས་རི་ལྗོན་ཤིང་རེ་དང༌། ལ་ལ་འོད་ཀྱི་རྣམ་པ་ཙམ་དུ་མཇལ་འདུག་པས། བདག་གི་གྲོགས་མོ་གཉིས་ལ་ཞིང་ཁམས་འདི་རྣམས་རེས་མཇལ་རེས་ ༤༩༽མི་མཇལ་བ་དེ་ཅིས་ལན་སྨྲས་པས། ཁོང་གཉིས་ན་རེ།

ཞིང་ཁམས་འདི་རྣམས་ད་དུང་དུས་ལ་མ་བབ་པ་ཡིན་པས་ཆེར་མི་མངོན། རགས་རིམ་ཙམ་མངོན་པ་དེ་དག་ཁྱོད་ཀྱི་ཡིད་ལ་ཟུངས་ཤིག་ཟེར། དེ་ནས་ཡུལ་དེའི་ནུབ་ཕྱོགས་ཀྱི་མཚམས་སུ་ཟངས་མདོག་དཔལ་རིའི་ཕོ་བྲང་རེད་ཟེར་བ་ཞིག་འདུག དེ་ལ་མཇལ་དུ་འགྲོ་སྙམ་ནས་ཕྱིན་པའི་ཚེ་ན་ལྕགས་རིའི་ཕྱི་ལ་སྐྱེད་མོའི་ཚལ་ཡིད་འོང་བ། མཐོང་བ་ཙམ་གྱིས་མི་རྟོག་པའི་ཡེ་ཤེས་རྒྱུད་ལ་སྐྱེ་བར་བྱེད་པ་ཞིག་འདུག་པས། དེའི་ནང་ན་འཇའ་འོད་ཀྱི་གུར་ཁང་དང་གདན་ཁྲི་མཛེས་པའི་དབུས་སུ་ཨ་མ་ཡེ་ཤེས་མཚོ་རྒྱལ་དང༌། གཞན་ཡང་དཔའ་བོ་དང་དཔའ་མོ་མང་པོས་ཚོགས་འཁོར་མཛད་གྱིན་འདུག་པས། བདག་ཤིན་ཏུ་དགའ་དད་ཀྱིས་མཚོ་རྒྱལ་བཞུགས་པའི་ཁྲི་རྩར་སོང་ནས། ཡེ་ཤེས་མཚོ་རྒྱལ་གྱི་ཞབས་སྤྱི་བོ་ལ་བཞག་ནས་ང་ཕྱིར་འཇིག་རྟེན་དུ་འགྲོ་མི་དགོས་པ་ཞིག་ཁྱེད་མཁྱེན་ཞུས་པས། རྗེ་མོའི་ཞལ་ནས་རིགས་ལྡན་མ་ཁྱོད་ང་ཡི་ཕྲིན་ལས་ཀྱི་གཟུགས་སུ་ཤར་བ་ཡིན་པས། ད་དུང་འགྲོ་དོན་མཛོད་ལ་འཇིག་རྟེན་དུ་ཕྱིར་སོངས་ཤིག ནམ་ཞིག་དུས་ལ་བབ་ཚེ་ཁོ་མོ་ཁྱོད་ལམ་འདྲེན་དུ་འོང་ངོ་གསུངས། དེ་ནས་དཀྱིལ་འཁོར་གྱི་དབུས་སུ་ཤེལ་གྱི་བུམ་པ་ཞིག་འདུག་པ། དེའི་ནང་ནས་བདག་ལ་འཆི་མེད་བདུད་རྩི་ར་ས་ཡ་རེད་གསུངས་ནས་བླུད་པས། དེ་ཁ་ལ་རག་མ་ཐག་གཉིད་སད་པ་ལྟར་རང་གི་བེམ་པོར་ཐོན་འདུག་པས། ༥༠༽ཕ་མ་ཉེ་འབྲེལ་ཀུན་གྱིས་མིག་མཆི་མ་འཁྲུགས། སེམས་སྡུག་གིས་གང་ནས། ཆོས་དགེ་དང༌། སྐུ་རིམ་གཉིས་ཀ་འཚོགས་འདུག་པས། བདག་ཉིན་ཞག་མང་པོར་སྐོམ་ཚ་མ་སོང་བའི་སྟོབས་ཀྱིས་གཏམ་བརྗོད་མ་ནུས་ཤིང༌། ལུས་པོ་ཡང་ཡོད་མེད་མི་གོ་བ་ལྟ་བུར་སོང༌། དེ་དུས་ཨ་ཏས་ཁོང་གི་ཐུགས་བབ་ཀྱི་སྨན་མཛད་གསུངས་ཏེ། གཞན་ལྷ་རྗེ་མ་བོས་ནས་གསང་ཐབས་མཛད། དེ་དུས་ཡུལ་མི་ལ་ལས་ཀུན་དགའ་དབང་མོ་འདས་ལོག་བྱེད་དོ་བསྒྲགས་ཚེ། དཔོན་སང་གི་ཁྲིམས་ལ་དོགས་ནས་འདས་ལོག་མིན་དབང་ཤོར་རེད་གྲགས་སོ། །དེ་ནས་རིམ་བཞིན་ང་རང་ནད་ལས་གྲོལ་ཏེ་དགའ་སྟོན་བཞག་པ་སོགས་བྱས།

ཉིན་གཅིག་ང་རང་ཨ་ཏའི་ཨ་ཏའི་གཟིམ་ཁང་ནང་དུ་སོང་ནས་བསྡད་ཡོད་ཚེ། སྔར་གྱི་རིགས་དྲུག་གི་དམྱལ་བའི་སྡུག་བསྔལ་རྣམས་དྲན་བྱུང་བས། བདག་གིས་འདི་སྐད་སྨྲས། འཁོར་བ་འདི་སྡུག་བསྔལ་གྱི་གཞི་མ། སྡུག་བསྔལ་གྱི་འབྱུང་གནས་ཡིན་གསུང་པ་འདི་ལོས་བདེན། ལས་གང་བྱས་ཐམས་ཅད་སྡིག་པ་ཁོ་ན་ཡིན་འདུག་པས། དེའི་འབྲས་བུ་བརྗོད་ཀྱིས་མི་ལང་བ་གདའ་འོ་ཞུས། ཨ་ཏ་དང་ཨ་མ་གཉིས་ཀྱི་ཞལ་ནས། ཁྱོད་ཀྱིས་འདི་ལྟར་ཅི་ལ་ཤེས། ཤེས་ན་རིགས་དྲུག་གི་གནས་ཚུལ་སྡུག་བསྔལ་ཅི་འདྲ་ཡོད་སྨོས་ཤིག་གསུངས། བདག་གིས་ཞུས་པ། ལགས་ང་རང་གི་ནད་ཀྱི་དྲིན་གྱིས་བར་དོ་རིགས་དྲུག་དང༌། དག་པའི་ཞིང་ཁམས་སོགས་སྣང་བ་ཆ་མི་ཆོད་པ་དུ་མ་ཤར་ལགས་ ༥༡༽སྨྲས། ཡང་ཨ་ཏའི་ཞལ་ནས་བར་དོ་དང་ཞིང་ཁམས་ཀྱི་སྣང་ཚུལ་རྣམས་ཁྱོད་ཀྱིས་མཐོང་བ་ལྟར་སྨོས་དང་གསུངས་པས། བདག་གིས་ཀྱང་སྣང་ཚུལ་ཐམས་ཅད་ཀྱི་ནང་ནས་མཚོ་རྒྱལ་མཇལ་རབས་ཞུ་མ་ཕོད། དེ་མིན་ཡིད་ལ་གང་ཟིན་རྣམས་སྦས་གསང་མེད་པར་ཞུས་ཚེ། ཡབ་ཡུམ་གཉིས་ཀྱི་སྤྱན་ཆབ་བསིལ་ཞིང་འདུག ང་རང་ནི་ཞིང་ཁམས་དྲན་ནས་དགའ་བ་དང༌། ཨ་མ་མཚོ་རྒྱལ་གསུངས་པ་དྲན་དུས་ད་དུང་འཁོར་བ་འདིའི་གནས་སུ་འདུག་དགོས་པ་འདྲ་སྙམ་ནས་འདུག རིགས་དྲུག་གི་སེམས་ཅན་རྣམས་ཀྱི་འཁྲུལ་སྣང་ལ་བསམ་ཏེ། བདག་གི་ལུས་ཁྲི་འབུམ་དུ་འགྱུར་ནས་དེ་རྣམས་ཀྱི་དོན་བྱེད་ནུས་ན་ཅི་མ་རུང་སྙམ། དེ་ནས་ཨ་ཕ་ཁོང་གི་ཚིགས་ཐམས་ཅད་ཡི་གེར་མཛད་པས་ཉིན་གསུམ་གྱིས་མཇུག་ལེགས་པར་རྫོགས་སོ། །དེ་ནས་ལྕང་གྲོང་གྲུབ་ཆེན་རིན་པོ་ཆེའི་སྐུ་མདུན་ལ་སོང་ནས་གོང་གི་ལོ་རྒྱུས་ཐམས་ཅད་ལེགས་པར་ཞུ་དགོས་གསུངས་ཏེ། ཨ་ཏས་ཞུས་ཚེ། གྲུབ་ཐོབ་ཆེན་པོས་བདག་ལ་ཤོག་གསུངས། དེར་བདག་སོང་བས་ཕུན་སུམ་ཚོགས་པའི་དངོས་རྫས་གནང་སྦྱིན་མཛད་ཅིང་འདི་ལྟར་གསུངས། རྟེན་འབྲེལ་ལེགས། ད་དུང་བསྐལ་བ་བཟང་ཞིང༌། སངས་རྒྱས་ཀྱི་བསྟན་པ་དར་བར་འདུག དུས་ཀྱི་ཁུགས་སོ་ངན་ཚེ་སེམས་ཅན་བསོད་ནམས་དབུལ་བའི་རྐྱེན་གྱིས་འདས་ལོག་དང་ཕུང་པོ་ལྷག་མེད་དུ་འཇའ་སྐུ་འགྲུབ་པ་མེད་ཅིང༌།

གདོན་དང་བགེགས་ཀྱི་ཆོ་འཕྲུལ་ ༥༢༽ཤི་འདྲེ་གསོན་ཁོག་ཏུ་ཞུགས་ནས་སྐྱེ་འགྲོའི་བདེ་སྐྱིད་ཉམས་དམའ་བ་ཡིན་པས། ད་དུང་དེ་ཙམ་ཞིག་མིན་འདུག་པས་སྔགས་རྒན་ང་རང་ཡང་ལོ་ཤས་ཙམ་འདུག་སྤྲོ་གསུངས་ཚེ། དེར་ཨ་ཏ་དང་ཉིད་ཀྱི་བུ་སློབ་ཡུམ་དང་བཅས་པས་བླ་མ་ལ་བཞུགས་དགོས་ཞུས་ཏེ། ཚོགས་ཀྱི་མཆོད་པ་རྒྱ་ཆེན་པོ་ཕུལ་བ་སོགས་བྱས་ཚེ། གྲུ་ཐོབ་རིན་པོ་ཆེ་དགུང་ལོ་བདུན་ཅུ་དོན་ལྔའི་སྐུ་གེགས་ལས་རྒྱལ་ལོ། །རིན་པོ་ཆེའི་ཞལ་ནས་བུ་མོ་འདི་སྔར་བཤད་པ་བཞིན་རྩ་དཀར་ཞིག་ཡིན་པས། ད་མྱུར་དུ་བོད་ཡིག་ལ་བསླབ་དགོས་གསུངས། ཨ་ཏས་ལགས་མོ་རང་གིས་རྒྱ་ཡིག་ལ་བསླབ་སྦྱང་མ་ནུས་པས་ད་དུང་མཇུག་མ་རྫོགས། དེ་ནམ་ཤེས་ཀྱང་དེ་དུས་ཉིད་ནས་མོ་རང་ལ་ཀ་ཁ་ཞིག་བསླབ་རོགས་ཞུ་གསུངས་པས། ཁོང་གིས་ཀྱང་དེ་ལྟར་བྱེད་ན་ཆོག་གསུངས། དེ་ནས་ཚེ་དབང་ཚེ་འགུགས་མཛད་ནས་ངེད་རྣམས་རང་ཁྱིམ་ལ་འོང་ངོ༌། །ཡང་ལོ་ཁྱིམ་དེའི་ཟླ་བ་བདུན་པའི་ནང་དུ་བདག་གི་མིང་པོ་ཆེ་བ་དགེ་བཤེས་བློ་གྲོས་ཞེས་པ་འབྲས་སྤུང་སྟག་རོང་ཁམས་མཙན་དུ་ཡོད་པས། དེའི་སར་ཨ་ཆེ་ལྷ་མོར་ལྟད་མོ་ལྟ་ཞོར་ལ་སོང་ཡོད་སྐབས། ནུབ་གཅིག་བདག་གི་རྨི་ལམ་ལ་ཡུལ་ཡངས་པ་ཆེན་པོ་བདེ་ཞིང་ཁོད་སྙོམས་པ། རིན་པོ་ཆེ་སྣ་ཚོགས་གཅལ་དུ་བཀྲམ་པ། མེ་ཏོག་དང་ལྗོན་ཤིང་ལོ་འབྲས་རྒྱས་ཤིང༌། བྱ་རིགས་སྣ་ཚོགས་ཀྱིས་ཧ་བཾ་དྷི་ཝའི་སྒྲ་དབྱངས་སྒྲོག་པ། ཕྱོགས་རྣམས་སུ་ཡན་ལག་བརྒྱད་དང་ལྡན་པའི་ ༥༣༽ཁྲུས་ཀྱི་རྫིང་བུ་འཁྱིལ་ཞིང་དྲི་བཟང་གི་ངད་ལྡང་བ། དེའི་དབུས་སུ་རིན་པོ་ཆེ་སྣ་ཚོགས་ལས་གྲུབ་པའི་ཕོ་བྲང་ཆེན་པོ་ཉམས་དགའ་བ་ཞིག་འདུག་པས། བདག་གིས་ཕོ་བྲང་འདི་ཡིན། བདག་པོ་ཅི་འདྲ་ཞིག་ཡོད་དམ། ཕོ་བྲང་ནང་དུ་འགྲོ་མ་སྤོབས། ཕྱིར་འགྲོ་ས་གང་དུ་ཡོད་མ་ཤེས་ནས་ཅི་དགོས་སྙམ་ཚེ། ཕོ་བྲང་ནང་ནས་བུ་མོ་གཉིས་ཐོན་བྱུང་བས། །བདག་གིས་དེ་གཉིས་ལ་ཕོ་བྲང་འདི་ཅི་རེད། འདིའི་ནང་དུ་སུ་བཞུགས་ཡོད་དྲིས་ཚེ།

ཁོང་གཉིས་ན་རེ། ཁྱོད་མི་རུ་འཛིན་པའི་གྲིབ་གྱིས་ཡང་དག་པར་མ་མཐོང་བ་རེད་མ་གཏོགས། ཡུལ་འདི་ནི་མཁའ་སྤྱོད་ཀྱི་ཞིང་ཁམས་རེད། ཕོ་བྲང་འདི་ནི་རང་བྱུང་ལྷུན་གྲུབ་གཞལ་ཡས་ཁང་རེད། འདིའི་སྟེང་ཁང་ན་ཆོས་སྐུ་རྡོ་རྗེ་འཆང་ལ་དག་པ་གཉིས་ལྡན་གྱི་སངས་རྒྱས་བྱེ་བ་ཕྲག་མང་པོས་བསྐོར་ནས་ཡོད་དོ། །གཞལ་ཡས་བར་ཁང་དུ་བདེ་མཆོག་འཁོར་ལོ་སྡོམ་པ་ལ་རྒྱུད་སྡེ་ཡི་དམ་ལྷ་ཚོགས་ཀྱི་དཀྱིལ་འཁོར་རྣམས་ཡོད་དོ། །ཕོ་བྲང་གི་དབུས་སུ་གཙོ་མོ་རྡོ་རྗེ་རྣལ་འབྱོར་མ་མཁའ་སྤྱོད་དབང་མོ་ལ་མ་རྒྱུད་མཁའ་འགྲོ་རྒྱ་མཙོའི་ཚིགས་དང་བཅས་པ་ཡིན་དོ། །གཞལ་ཡས་བར་ཁྱམས་རྣམས་སུ་གྲུབ་བརྙེས་བརྒྱད་ཅུ་རྩ་བཞི་དང་རིག་འཛིན་གྲུབ་ཐོབ་ཀྱི་ཚོགས་དང་བཅས་པ་ཡོད་པས་ཁྱོད་དེར་ཨེ་འགྲོ་ཟེར། བདག་གིས་སྨྲས་པ། ཁྱེད་གཉིས་ཀྱིས་ཟེར་བ་ལྟར་ལྷ་ཚོགས་རྣམས་མཇལ་ན་ང་རང་ལོས་འགྲོ་སྨྲས་པས། ཁོང་གཉིས་ན་རེ། ཁྱོད་ཀྱི་དྲི་མ་ཁྲུས་ ༥༤༽དང་དེའི་ལྷ་ཚོགས་མཇལ་རྒྱུ་ཡོད་ངེས་པ་ཡིན་པས་དེ་མིན་མཇལ་དཀའ་ཟེར། བདག་གིས་དྲི་མ་ཇི་ལྟར་བཀྲུ་སྨྲས། ཁོང་ན་རེ། ཕ་གིའི་ཁྲུས་ཀྱི་རྫིང་བུ་དཀར་པོ་དེ་ལ་ཁྲུས་ཟེར། བདག་གིས་དེ་ལྟར་ཁྲུས་བྱས་ནས་ལྗོན་ཤིང་གི་བསིལ་གྲིབ་ལ་བསྡད་ཡོད་པས། ཁོང་གཉིས་ཀྱིས་མཁའ་འགྲོའི་ཆས་གོས་ཞིག་བདག་ལ་གནང་སྟེ། འདི་ཁྱོད་ཀྱིས་གསོལ་དང་ཕོ་བྲང་ནང་དུ་འགྲོ་ཟེར། ང་རང་ཡང་ཤིན་ཏུ་དགའ་ནས་རྒྱན་གོས་རྣམས་གོན་ཅིང་གྲོགས་ཁོང་གཉིས་དང་བཅས་ཕོ་བྲང་ནང་དུ་སོང་ཚེ། ཕོ་བྲང་གི་དབུས་སུ་གྲུ་གསུམ་དམར་ནག་ཉིས་རིམ་བསྣོལ་མའི་སྟེང་དུ་པདྨ་དང་ཉི་མ་བཾ་གྱི་གདན་ལ། སྐུ་གསུམ་མཁའ་འགྲོའི་རྗེ་མོ་རྡོ་རྗེ་རྣལ་འབྱོར་མ་ཡེ་ཤེས་སྒྱུ་བའི་འཇའ་སྐུ་དག་མཇལ་ཚེ། བདག་གི་ཡིད་མོས་གུས་དྲག་པོས་གསོལ་བ་འདི་ལྟར་བཏབ། ཨེ་མ་ཧོཿ སྐུ་ནི་མི་འགྱུར་མཚན་དཔེ་ཡོན་ཏན་རྫོགས། །གསུང་ནི་མི་འགགས་བརྗོད་འདས་རིག་པའི་གསུང༌། །ཐུགས་ནི་མི་གཡོ་སྨྲ་བསམ་བརྗོད་ལས་འདས། །རྣམ་ཀུན་མཆོག་ལྡན་ཁྱེད་ལ་གུས་ཕྱག་འཚལ། །བདག་ནི་ཚེ་རབས་ཚེ་བརྒྱུད་ཐམས་ཅད་དུ། །རྗེ་བཙུན་མཁའ་འགྲོ་ཁྱེད་དང་མི་འབྲལ་ཞིང༌། །དམ་ཆོས་ཚུལ་བཞིན་བསྒྲུབ་པའི་ལུས་ཐོབ་ནས། །མ་གྱུར་འགྲོ་རྣམས་ཞིང་འདིར་འདྲེན་ནུས་ཤོག

།གལ་ཏེ་ལས་དབང་དྲག་པོའི་མཐུས་བསྐུལ་ནས། །འཆི་བ་དང་པོར་གྲོལ་བར་མ་གྱུར་ན། །གཉིས་པའི་ངང་གནས་ཡེ་ཤེས་ལ་གོམས་ནས། །གསུམ་ ༥༥༽པའི་རང་སྣང་གཏན་སྲིད་ཟིན་པར་ཤོག རིག་འཛིན་མཁའ་འགྲོ་རྒྱ་མཚོའི་ཐུགས་རྗེ་དང༌། །བདེན་གཉིས་སླུ་བ་མེད་པའི་ནུས་སྟོབས་ཀྱིས། །བདག་གིས་སྨོན་བཞིན་གེགས་མེད་མྱུར་འགྲུབ་ཅིང༌། །གནས་ངན་འཁོར་བའི་རྒྱ་མཚོ་སྐེམ་པར་ཤོག །ཅེས་གསོལ་བ་བཏབ་མཐར་རྡོ་རྗེ་རྣལ་འབྱོར་མ་གནས་འགྱུར་ནས་གྲུབ་ཆེན་ས་ར་ཧ་པ་ཞེས་རྣལ་འབྱོར་པ་སྐུ་མདོག་སྨུག་ནག་གཅེར་བུ་རུས་པའི་རྒྱན་དྲུག་གསོལ་བ། དབུ་སྐུ་སྤྱི་བོར་བཅིང་ནས་དུང་གི་སྙན་རྒྱན་མཛེས་པ། ཞལ་དཀྱིལ་ཞི་མ་ཁྲོ་འཛུམ་དག་ལྡན་ཞིང༌། ཕྱག་གཡས་ཐོད་པའི་ཅང་ཏེའུ་དང༌། གཡོན་ཐོད་པ་བདུད་རྩིས་བཀང་བ་སྣམས་པ། དར་དང་རིན་པོ་ཆེ་དུ་མས་བརྒྱན་ཅིང༌། ཞབས་གཉིས་དཔའ་བོ་རོལ་སྟབས་ཀྱིས་མི་ཝགས་ཀྱི་གདན་ལ་འགྱིང་ཞིང་འཇའ་འོད་ཀྱི་ཀློང་དུ་བཞུགས་འདུག མཁའ་འགྲོ་མ་རྣམས་ཀྱིས་ཟག་མེད་བདེ་བ་ཆེན་པོས་མཆོད་པ་བྱེད་པའི་དུས་ལ་བབས་སོ་གསུངས་ཏེ། མཛེས་པའི་འཕན་དང༌། གྲགས་པའི་དུང༌། སྙན་པའི་གླིང་བུ་དང་སིལ་སྙན། དྲི་ཞིམ་བདུག་སྤོས་དང་གནྡྷེ། གཞན་ཡང་མཆོད་པའི་རིགས་བསམ་གྱིས་མི་ཁྱབ་པ་དུ་མས་འབུད་དཀྲོལ་མི་འདྲ་བ་མང་པོ་བྱེད་དོ། །དེ་ལ་རྐྱེན་ནས་བདག་གི་ལུས་ཀྱང་སྔར་ལྟར་མ་ཡིན་པར་གང་ལ་ཡང་ཐོགས་པ་མེད་ཅིང་འཇའ་ཚོན་ལྟ་བུ་དང༌། སེམས་ཀྱང་ཡ་ང་བག་ཚ་མེད་ཅིང་གང་སྣང་ཐམས་ཅད་རོ་སྙོམས་ཀྱི་གདེང་ཐོབ། ངག་ཀྱང་བརྗོད་ཚིག་ལས་ ༥༦༽འདས་ཤིང་བརྡ་དང་བརྡ་ལན་གྱི་རྣམ་རོལ་དུ་ཤེས་པ་ལྟ་བུར་བྱུང་འདུག་པས། བླ་མའི་ཞལ་ནས་སྐལ་ལྡན་མ་ཁྱོད་ལ་བདག་གིས་ལུས་ལྷ་སྐུར་སྨིན་བྱེད་སྐུ་ཡི་དབང་དང༌། ངག་སྔགས་སུ་དག་ཕྱིར་གསུང་གི་དབང་དང༌། ཡིད་ཐུགས་རྡོ་རྗེར་སྨིན་ནས་ཡེ་རྫོགས་ཆོས་སྐུ་ཆེན་པོ་མངོན་དུ་གྱུར་བྱེད་ཐུགས་ཀྱི་དབང་རྣམས་བསྐུར་བ་ཡིན་པས་ངོ་ཤེས་པར་གྱིས་ཤིག

འདི་ནི་ལམ་དུས་ཀྱི་དབང་བཞི་ལས་གསུམ་སྤྲོས་བཅས་སྐུ་ཡི་དཀྱིལ་འཁོར་ལ་བརྟེན་པ་ཡིན་ནོ། །གཅིག་ནི་ནང་རྩ་རླུང་གི་དཀྱིལ་འཁོར་ལ་བརྟེན་དགོས་སོ་གསུངས་མ་ཐག་འཁོར་གྱི་མཁའ་འགྲོ་མ་དཀར་མོ་བཞད་པ་མ། སེར་མོ་དོན་གྲུབ་མ། དམར་མོ་སྒྲ་སྒྲོག་མ། སྣ་ཚོགས་མཐར་ཕྱིན་མ་དང༌། ཌཱཀྐི་རྣམ་བཞིའི་ཕྱག་ཏུ་ཐོད་པ་བདུད་རྩིས་བཀང་བ་ཐོགས་ནས། བླ་མའི་སྐུའི་ཕྱོགས་བཞི་རུ་བདུད་རྩི་བྲན་འདུག་པས་བླ་མའི་སྐུ་ལུས་ཐམས་ཅད་ནས་འོད་ཟེར་དཀར་པོ་དཔག་ཏུ་མེད་པ་འཕྲོ་འདུ་བྱེད་ཅིང་ཨ་ཧཾ་གི་སྒྲས་འོད་ཟེར་དཀར་པོ་དཔག་ཏུ་མེད་པ་འཕྲོ་འདུ་བྱེད་ཅིང་ཨ་ཧཾ་གི་སྒྲས་འོད་ཟེར་རྣམས་གཅིག་ཏུ་དྲིལ་ཏེ་བདག་གི་ཚངས་བུག་ནས་ཞུགས་ཏེ། སྤྱི་བོར་ཐོན་པའི་ཚེ་ལུས་ཀྱི་རྩ་ཐམས་ཅད་འཕར་ཞིང་བདེ་ཉམས་ཅུང་ཟད་ཞིག་ལྷག་གེར་སྐྱེས་བྱུང༌། ཡང་མགྲིན་པར་ཐོན་ཚེ་རྩ་རྣམས་རབ་ཏུ་འཕར་ཞིང་བརྗོད་མེད་ཀྱི་བདེ་བ་ཉམས་སུ་མྱོང༌། སྙིང་གར་ཐོན་ཚེ་རྩ་འཕར་བ་དང་བདེ་བ་མེ་ལྟར་འབར་ཞིང༌། བདེ་བ་ཆེན་པོའི་རླབས་ཤུགས་ཀྱིས་བདག་གཞན་གྱི་འཛིན་རྟོག་ཐམས་ཅད་འགགས། ༥༧༽ལྟེ་བར་ཐོན་ཚེ་བསམ་གྱིས་མི་ཁྱབ་པའི་བདེ་བ་སྐྱེས་ནས། སྔར་བསྒོམས་ཀྱི་ཆོས་སྐུ་ཆེན་པོའི་ཡེ་ཤེས་སྤྲོས་བྲལ་རྣམ་ཐར་གསུམ་ལྡན་མངོན་དུ་གྱུར་བར་འབྱུང་ངོ༌། །མཁའ་འགྲོ་རྣམས་བླ་མའི་སྐུ་ལ་ཐིམ་པ་ལྟར་བྱས་ནས་གར་སོང་མ་མཐོང༌། བླ་མ་ཉིད་སྔར་བཞིན་འཇའ་འོད་ཀྱི་ཀླིང་དུ་འཞུགས་འདུག བདག་གི་བསམ་པ་ལ་ང་འཆི་བ་ནི་མིན། སྣང་བ་མ་ངེས་པ་སྣ་ཚོགས་འབྱུང་བ་འདི་ཅི་ཡིན་སྙམ་ཚེ། བླ་མས་བཀའ་བསྩལ་པ། རིགས་ཀྱི་བུ་མོ་ཉོན་ཅིག སེམས་ཉིད་སྐྱེ་འགགས་དང་བྲལ་བས་འཆི་བ་མེད་དོ། །ཁྱོད་ལ་དབང་བཞི་པའི་ཡོན་ཏན་དེ་ལྟར་ཐོབ་བོ། བདུད་རྩི་སྤྱི་བོ་ལ་ཐིམ་པའི་རྟོགས་པ་དེ་ཀ་ངོ་བོ་མངོན་གྱུར་ཡེ་ཤེས་ལ། རྣམ་པ་སྐུ་དཀར་མོ་བཞད་པ། གསུང་སྣང་སྟོང་གི་བདུད་རྩི། ཐུགས་དགའ་བའི་ཡེ་ཤེས་ཡིན་ནོ། །བདུད་རྩི་མགྲིན་པར་བབ་པའི་རྟོགས་པ་དེ་ཀ་ངོ་བོ་ཤེས་རབ་ཆེན་པོའི་ཡེ་ཤེས་ལ།

རྣམ་པ་སྐུ་སེར་མོ་དོན་གྲུབ། གསུང་གསལ་སྟོང་གི་བདུད་རྩི། ཐུགས་མཆོག་དགའི་ཡེ་ཤེས་ཡིན་ནོ། །བདུད་རྩི་སྙིང་གར་བབ་པའི་རྟོགས་པ་དེ་ཀ་ངོ་བོ་སྟོང་ཉིད་ཡེ་ཤེས་ལ། རྣམ་པ་སྐུ་དམར་མོ་སྒྲ་སྒྲོག། གསུང་བདེ་སྟོང་བདུད་རྩི། ཐུགས་ཁྱད་དགའི་ཡེ་ཤེས་ཡིན་ནོ། །བདུད་རྩི་ལྟེ་བར་བབ་པའི་རྟོགས་པ་དེ་ཀ་ངོ་བོ་རང་བྱུང་ཡེ་ཤེས་ལ། རྣམ་པ་སྐུ་སྣ་ཚོགས་མཐར་ཕྱིན། གསུང་རིག་སྟོང་བདུད་རྩི། ཐུགས་ལྷན་སྐྱེས་ཡེ་ཤེས་རྣམས་ཡིན་ནོ། །འདི་ལྟར་ཁྱོད་ལམ་ལ་ལམ་དུས་ཀྱི་ ༥༨༽དབང་བཞི་པ་རྒྱལ་ཐབས་སྤྱི་བླུགས་སུ་ཐོབ་པ་ཡིན་པས་ངོ་ཤེས་པར་མཛོད་ཅིག་གསུངས་མ་ཐག་སྒྱུ་མའི་འཕྲུལ་འཁོར་དབྱིངས་སུ་ཞིག་པ་ལྟར་སོང་ནས་གཉིད་སད་དོ། །ནངས་པར་སྔར་དང་མི་འདྲ་བའི་རྟོགས་པ་རྒྱུད་ལ་སྐྱེས་ནས་རང་བཞིན་རྩོལ་བཅས་ཀྱི་རྫོགས་རིམ་བསྒོམ་ཤེས་པ་ཙམ་བྱུང་ངོ༌། །དེ་ནས་རྒྱུན་དུ་རླུང་ལ་བསླབ་ནས་འབད་རྩོལ་ཆེན་པོ་བྱེད་སྐབས། ཉིན་གཅིག་རླུངསྐྱོན་ཞིག་གིས་རོ་སྟོད་དང་སྙིང་ན་བ་སོགས་འདུག་པས། ཕ་མ་ཉེ་འབྲེལ་རྣམས་ཀྱིས་གནས་ལ་བསྐྱལ་མ་ཉན་པ་འདྲ། ཁོ་རང་གིས་སྡུག་བསགས་ནས་ནད་བྱུང་བ་རེད་ཟེར། བདག་གིས་ཀྱང་རེད་སྨྲས་ཚེ། ཨ་ཏ་དང་ཨ་མ་གཉིས་ཀྱི་ཞལ་ཁྱོད་རང་གནས་ལ་སྦྱིན་རྐྱེན་གྱི་སྡུག་བསྔལ་དེ་ཙམ་ཅིའི་ཕྱིར་བསགས་པ་ཡིན་སྨོས་ཤིག་གསུངས། བདག་གིས་ཡབ་ཡུམ་གཉིས་ལ་ཞུ་མི་ཕོད་ཁ་ཁྲིམས་ཕོག་ཡོང༌། ཨ་ཇོ་དང་ཨ་ཆེ་གཉིས་ལ་ཞུ་ཆོག་ན་བདག་གི་བསམ་ཚོད་ཐམས་ཅད་ཞུ་ལགས་ཞུས་ཚེ། ཆོག་གསུངས་ཏེ། ཡང་བདག་གིས་ཨ་ཇོ་དང་ཨ་ཆེ་གཉིས་ལ་འདི་སྐད་ཞུས། །བདག་ནི་སྔོན་གྱི་ལས་དང་ཕྲལ་གྱི་རྐྱེན་གང་ལ་མ་ལྟོས་པར། ཨ་ཏ་དཔོན་སང་གིས་དོན་མེད་ཀྱི་མི་ལ་སྦྱིན། ཕ་མའི་གདན་ས་ལྷ་ལྡན་གྱི་ཕོ་བྲང་དང༌། རོང་འབྲོག་གཉིས་ཀྱི་ལོངས་སྤྱོད་རྣམས་འུ་ཅག་གི་བློ་ལ་མི་ཤོང་ཞིང་གྲངས་ལས་འདས་པ་སོགས་ལ་ལོངས་སྤྱོད་ཡོད་མི་བསམ་པར། །བདག་ནི་སྔོན་གྱི་ལས་དང་ཕྲལ་གྱི་ལས་དང་ཕྲལ་ཀྱི་རྐྱེན་གང་ལ་མ་ལྟོས་པར།

ད་དུང་སྐྱིད་གྲོང་སང་གི་ལོངས་སྤྱོད་ལ་ ༥༩༽དམིགས་ནས། རྒྱུས་མེད་ཀྱི་ཡུལ་ལ་ང་སྦྱིན་ནས་རྒྱུད་རྫས་མི་རྙེད། མི་ནི་རྙེད་སླ་སྙམ་ཏེ་བདག་གིས་དགོས་མེད་བྱས་ཚེ་སྡུག་བསྔལ་ལོས་བསག་སྨྲས་པ། ཨ་ཆེ་ནི་ངུ་ནས་འདུག ཨ་ཇོ་ན་རེ་ཁྱོད་ཀྱིས་འདི་ལྟར་མ་ཟེར། སྔོན་ལས་འཕྲལ་རྐྱེན་མིན་པ་ཅི་གོ། ཁྱོད་བདེ་སྐྱིད་ལྡན་ན་སྐྱིད་གྲོང་སང་རང་གཟའ་ཡིན། མ་བདེ་ན་རང་སྡེ་ཡོད་པས་ཅི་བྱེད་ཀྱང་ཆོག་ཟེར། བདག་གིས་སྔོན་ལས་ཅི་ལ་ཡིན། ཚེ་རབས་ལས་རྩིས་དང་རྒྱ་ནག་ཆུ་རྩིས་རྣམས་སུ་བདག་ཁྱིམ་པའི་སྐྱེ་བུ་དང་འགྲོགས་མི་ཉན་ཟེར་བ་ད་དུང་ཡང་ཡི་གེ་ཡོད་པ་ཨ་མས་གསུངས་གི། ཕྲལ་རྐྱེན་ཅིའི་ཕྱིར་ཡིན། ང་རང་གིས་བསམ་ནས་རང་བློ་ནི་མ་བྱས། ལྷ་བླ་མའི་ལུང་བསྟན་ལ་ནི་ང་རང་རིགས་ཅན་གྱི་སྐྱེས་བུ་ལ་དབང་ཞིང༌། ཕལ་བའི་མི་ལ་མ་སྦྱིན་གསུངས་འདུག ད་ནི་ལྟར་བཤད་ཀྱང་ཁྱེད་ཅག་ལ་ང་རང་གིས་དགོས་མེད་པ་རེད་སྨྲས་པས། ཁོང་གཉིས་ཕྱིར་ཕ་མའི་དྲུང་དུ་སོང་ནས་ལོ་རྒྱུས་རྣམས་ལྷག་ལུས་མེད་པར་ཞུས་ཚེ། ཨ་ཏའི་ཐུགས་བསམ་བཞེས་ནས་སྐྱིད་གྲོང་སང་ལ་བཀའ་ཤོག་སྤྲིངས་ཏེ། ད་ལོ་བུ་མོ་བསྐྱལ་རྒྱུའི་སྟབས་ལེགས་རྒྱན་ཆས་སྤུས་ལྡན་རྒྱ་ནག་ཁྲི་འདུ་ལ་ཚོང་དཔོན་སོང་བས་མ་ཐོན་པ་དང༌། མིན་ཀྱང་བུ་མོ་ཆུང་བའི་རྐྱེན་གྱིས་སྡུག་བསྔལ་ཆེ་ཞིང་ཕ་བུའི་འདུག་པ་མེད་པ་ལྟ་བུར་འགྲོ་འདུག་པས། མོ་རང་ལོ་བཅུ་དྲུག་ལ་ཐོན་དུས་བསྐྱལ་རྒྱུ་ཚིག་འགྱིན[འཇུན]མེད་ཡིན་སོགས་གསུངས་པས། ཁོང་སང་གིས་སེམས་ ༦༠༽ལ་མ་བབ་ཀྱང་ལགས་སོ་ཞུས་ཏེ་དེ་ཀར་ཐག་བཅད། ང་རང་ནི་རླུང་སྐྱོན་ཡིན་པས་ད་དུང་ནད་ལས་མ་གྲོལ་ཀྱང༌། སྡུག་བསྔལ་གྱིས་ཡིན་ཆག་(

ཆ་འཇོག )བྱས་ནས། ནད་རེད་ཞུ་མ་ཕོད་པར་བསྡད་པས། ནུབ་གཅིག་རྨི་ལམ་ལ་རྣལ་འབྱོར་པ་མང་པོ་ཞིག་ཐང་ཆེན་པོ་ཞིག་གི་དཀྱིལ་དུ་འཚོགས་འདུག བདག་གིས་ཅི་ཡིན་སྙམ་ནས་སོང་ཚེ། དེ་དག་གི་དབུས་སུ་རྣལ་འབྱོར་ཆེན་པོ་ཏཱ་ར་ན་ཐ་རེད་ཟེར་བ་དགེ་བཙུན་གྱི་ཆ་བྱད་དབུ་ལ་ཞྭ་དམར་གསོལ་ཞིང་ཕྱག་གཉིས་ངལ་བསོའི་ཕྱག་རྒྱས་ཨུཏྤལ་གྱི་ཡུ་བ་འཛིན་ཅིང༌། འདབ་མ་སྙན་ཐད་དུ་རྒྱས་པའི་སྟེང་ན་རལ་གྲི་དང་གླེགས་བམ་མཛེས་པ། ཞབས་རྡོ་རྗེ་སྐྱིལ་ཀྲུང་གིས་བཞུགས་ཤིང་གཟི་བརྗིད་འོད་དུ་འབར་བ་ཞིག་འདུག་པས། བདག་གི་བསམ་པ་ལ་ང་རང་གི་ནད་འདི་ལ་ཅི་དགོས། བླ་མ་འདི་ལ་ཐུགས་རྟགས་ཞིག་ཞུ་དགོས་སྙམ་སྟེ། བླ་མ་ལ་ཕྱག་ཕུལ་ནས་མདུན་དུ་སོང་བས། བླ་མ་གནས་འགྱུར་ཏེ་ཧེ་རུ་ཀའི་སྐུར་བཞེངས་ནས་གསང་བའི་དབང་བསྐུར་ཏེ། གེགས་སེལ་གྱི་མན་ངག་འདི་ལྟར་གསུངས། ཀྱེ་རིགས་ཀྱི་བུ་མོ་ཁྱོད་ལུས་སྟོང་ར་ལ་བསླབ་པ་འདི་ལྟར་མཛོད་ཅིག སྐད་ཅིག་གིས་རང་ཉིད་གཞི་ལུས་རྡོ་རྗེ་རྣལ་འབྱོར་མར་ལམ་གྱིས་གསལ་བའི་སྤྱི་བོ་ནས་རྐང་མཐིལ་ཡན་ཕྲུ་མ་ཕུས་གང་བ་ལྟར་ཟང་ཐལ་གསལ་སྒྲིབ་མེད་པ་ཞིག་ཏུ་སྒོམས། དེའི་སྐུ་དབུས་སུ་དག་པ་རྩ་གསུམ་གཡས་དམར་བ་གཡོན་དཀར་བ་དབུས་སྔོ་བའི་རྣམ་ ༦༡༽པར་གསལ་གདབ་བོ། དེའི་ལྟེ་བ་སྤྲུལ་པའི་འཁོར་ལོར་གྲངས་ཅན་གྱི་རྩ་དྲུག་ཅུ་རེ་བཞི་པ་ཕྱི་དབྱིབས་གྲུ་གསུམ་པ། དེའི་དབུས་སུ་ཟླ་གདན་ཡུངས་འབྲུ་ཙམ་གྱི་སྟེང་དུ་ཨ་ཐུང་ཨྃ༔ འདི་ལྟ་བུ་ཞིག་བསྒོམ་མོ། །སྙིང་ག་ཆོས་ཀྱི་འཁོར་ལོར་གྲངས་ཅན་གྱི་རྩ་འདབ་དཀར་པོ་བརྒྱད་ཁ་འོག་ཏུ་ཕྱོགས་ཤིང༌། ཕྱི་དབྱིབས་བཾ་ཡིག་ལྟར་ཟླུམ་པོའི་དབུས་སུ་ཟླ་གདན་ཡུངས་འབྲུ་ཙམ་གྱི་སྟེང་དུ་ཧཱུྃ༔ སྔོན་པོ་མགོ་ཐུར་དུ་ཡོད་པ་ལས་བྱང་ཆུབ་ཀྱི་སེམས་སྤྲིན་གཡོ་བའི་རྣམ་པ་ཅན་དུ་བསྒོམ་མོ། །མགྲིན་པ་ལོངས་སྤྱོད་ཀྱི་འཁོར་ལོར་གྲངས་ཅན་གྱི་རྩ་དབྱིབས་ཟླུམ་པོའི་དབུས་ཨོཾ༔

དམར་པོ་མགོ་གྱེན་བལྟ་ཟླ་གདན་ལ་བསྒོམ་མོ། །སྤྱི་བོ་བདེ་ཆེན་གྱི་འཁོར་ལོར་གྲངས་ཅན་རྩ་འདབ་སོ་གཉིས་ཁ་དོག་ལྔ་ལྡན་ཁ་འོག་ཏུ་ཕྱོགས་ཤིང༌། ཕྱི་དབྱིབས་ཨེ་གྲུ་གསུམ་པའི་དབུས་སུ་ཧཾཿ དཀར་པོ་མགོ་ཐུར་དུ་བསྟན་པ་བྱང་ཆུབ་སེམས་སྤྲིན་ཟིལ་བ་ཕྲོམ་མེར་ཡོད་པ་ཞིག་བསྒོམ་མོ། །དེས་རྩ་རླུང་ལས་སུ་རུང་ནས་ཐིག་ལེ་སྨིན་པའི་གནད་གལ་པོ་ཆེ་ཡོད་དོ་གསུངས། ཡང་བདག་གི་བླ་མ་ལགས། བདག་གི་སྔར་རྩ་རླུང་བསྒོམ་དུས་སྤྱི་བོར་དང་ལྟེ་བ་གཉིས་ལ་ཧཾཿ ཡིག་དང་ཨ་ཤད་གཉིས་ལས་ཡིག་འབྲུ་གཞན་རྣམས་མེད་ལགས། ད་ལན་གནས་བཞིར་ཡིག་འབྲུ་གསལ་དགོས་པའི་མན་ངག་གི་ཡོན་ཏན། ཡིག་འབྲུ་རྣམས་བསྒོམ་གནས་ ༦༢༽དང༌། རྩ་འཁོར་ལ་སེམས་བཟུང་ཚུལ་རྣམས་བསྟན་དུ་གསོལ་ཞུས་ཚེ། བླ་མས་བཀའ་བསྩལ་པ། རིགས་ཀྱི་བུ་མོ་ཉོན་ཅིག འཁོར་ལོ་གཉིས་ལ་ཡི་གེ་བསྒོམ་པ་ནི་ཐུན་མོང་ལས་ཁྱད་པར་མེད་དོ། །འཁོར་ལོ་བཞི་ཀར་ཡི་གེ་བསྒོམ་པ་ནི་མན་ངག་གི་གནད་ཐུན་མོང་མ་ཡིན་པའི་ཁྱད་པར་ཤིན་ཏུ་ཆེའོ། །ས་བོན་དེ་དག་བསྒོམ་པའི་གནས་ནི་ནང་གི་སྒལ་བ་ལ་ཉེ་བའི་དྷུ་ཏིའི་ནང་ཁོངས་སུ་འཁོར་ལོ་སོ་སོའི་དབུས་ཀྱི་ཐད་དྲང་དུ་རོ་རྐྱང་གཉིས་ཀྱིས་དབུ་མར་མདུད་པ་དཀྲིས་པའི་མཚམས་སུ་དབུ་མའི་ནང་དུ་བསྒོམ་དགོས། བསྒོམ་པའི་ཚད་ནི་རྩ་གསུམ་འཁོར་འདབ་དང་བཅས་པ་ལ་སེམས་བཟུང་ནས་ས་བོན་རྣམས་ཀྱང་དག་ལ་གསལ་བར་མ་བྱུང་བར་དུ་བསྒོམ་དགོས། གལ་ཏེ་ལས་དང་པོ་པས་རྩ་འདབ་རྣམས་གསལ་ཆ་ཐོན་དཀའ་ན་གཙོ་བོའི་རྩ་གསུམ་དང་དབུས་ཀྱི་ཡིག་འབྲུ་རྣམས་གསལ་ངར་ཐོན་པར་བྱས་ན་རླུང་འདུ་སླ་ཞིང་དགའ་བཞིའི་ཡེ་ཤེས་བསྐྱེད་པ་དང༌། སེམས་ཐིག་ལེར་འདྲེས་ཏེ་ཐིག་ལེ་སྐུ་རུ་སྨིན་པའི་མན་ངག་ཁྱད་པར་ཅན་ཡིན་ན། །འདི་ལྟར་ཁྱོད་ཀྱིས་ཉམས་སུ་ལོངས་ལ་གནད་ཚུལ་བཞིན་དུ་རྗེས་སུ་འཇུག་པ་རྣམས་ལ་སྟོན་དང༌། རླུང་སེམས་རང་དབང་འབྱོར་བའི་སྐྱེས་བུ་ཤ་སྟག་འབྱུང་ངོ༌།

གསུངས་མ་ཐག་གཉིད་ལས་སད་དོ། །དེ་ནས་བླ་མའི་གསུངས་བཞིན་ཉམས་སུ་བླངས་པས་ནད་ལས་གྲོལ་ཏེ་རླུང་ཅུང་ཟད་བརྟན་པ་ཐོབ་པ་འབྱུང་ངོ༌། །དེ་ནས་ལོ་ངོག་བཅུ་གསུམ་དུས་ ༦༣༽སུ་ཚེ་ཆོག་གླིང་དུ་གནས་འདུས་ཡོད་འདུག་པས། དགོན་དེའི་བདག་པོ་བདག་གི་མིང་པོ་ཆུང་བ་ཡང་སྤྲུལ་རིན་པོ་ཆེས་ངེད་ཅག་འབོད་མི་མངས་བྱུང་བས། དེ་ཀར་ཨ་མ་དང་ང་རང་གཉིས་དཔོན་གཡོག་བཅོ་ལྔ་བཅས་སོང་སྐབས། གླིང་བར་ནས་བུ་མོ་བཞི་ཐོན་བྱུང་ནས་ཨ་མ་ལ་འདི་སྐད་ཟེར། ས་ག་ཟླ་བའི་མར་ངོས་ཉེར་ལྔའི་ཉིན་ཁྱེད་བསུ་མ་བྱེད་རྒྱུ་ཡིན་ཟེར་ནས་གར་སོང་མེད་པར་ཡལ་སོང༌། བདག་གིས་ཨ་མ་ལགས། བུ་མོ་དེ་རྣམས་སུ་ཞིག་རེད། ཁྱེད་གང་དུ་བྱོན་དགོས་ནི་རེད་ཞུས་པས་ཁོང་ན་རེ། ཁྱོད་ཀྱིས་དེ་ལྟར་ཡབ་ལ་ཞུ་མི་ཉན་དོན་གསལ་འོང་ངེས་ཡིན་གསུངས། དོ་ནུབ་རྨི་ལམ་ལ་གླིང་གི་མོ་སྨན་ཡིན་ཟེར་བའི་བུད་མེད་རྒས་པ་ཞིག་དང་ཕྲད་པས། བདག་གིས་འདི་སྐད་སྨྲས། ཨ་ཆེ་མོ་མ་ལགས་ང་རང་གི་ཨ་མ་འདིའི་སྐུ་ཁམས་བདེ་མི་བདེ་ལ་མོ་ཞིག་ཕབ་དགོས་ཞུས་ཚེ། མོ་ན་རེ། ཡ་ཡ་མོ་ཕབ། མོ་མ་ལ་མོ་སྒྲོན་དགོས་ཟེར། བདག་གིས་མོ་སྒྲོན་ལ་ཅི་དགོས་སྨྲས། མོ་ན་རེ། སེང་ཆེན་དང་དཔའ་ཐུལ་མཉེས་པའི་ཆང་ཕུད། དགྲ་བླ་ཝེར་མ་མཉེས་པའི་ཇ་ཕུད། བཙན་ཆེན་མེ་སྟག་དམར་པོར་ཤ་ཕུད། མོ་སྨན་ང་རང་དགའ་བའི་དཀར་གསུམ་རྣམས་དགོས་ཟེར། བདག་གིས་དེ་དག་དངོས་སུ་མེད་པས་ཡིད་སྤྲུལ་མཛོད། ཁྱེད་ལ་ང་རང་གི་འགུ་ཡ་བསྐལ་བཟང་མཻ་ཏོག་གསེར་ལས་གྲུབ་པ་འདི་ཕུལ་སྨྲས་པས། ཁོ་རང་གིས་ཀྱང་ལོ་ཟེར། དེ་ནས་མོ་ཐིག་ལ་མདུད་པ་བྱས་ཏེ་འཕངས་ནས་ ༦༤༽འདི་སྐད་ཟེར། ཉོན་དང་བུ་མོ་བཞིན་ལེགས་མ། །སྐྱེས་བུད་མེད་གཅིག་གི་མོ་དོན་ལ། །ཡ་མཚན་འདྲ་མ་འདི་ལྟར་བབ། །ལྷ་ངོ་དགོངས་ལས་མཐོ་ནི་གདའ། །དགུང་ལ་ཉི་མ་ཤར་འདྲ་འགི། །ཕར་འགྲོ་ཞིག་གི་མོ་ལ་བཟང༌། །དོན་ས་གཡུ་འབྲུག་གྱེན་འགྲོ་འདྲ། །ཁྱུང་ཆེན་ནམ་མཁར་འཕུར་འདྲ་འགི། །དོན་ས་མི་འགྱང་མྱུར་བའི་མོ། །ཕྱི་ས་ཐང་དཀར་རྒོད་ཁྱུ་འདྲ། །བྱ་རྒོད་པོས་ནམ་འཕང་བཅད་རན་གདའ། །འཇའ་ཚོན་ནམ་མཁར་ཡལ་བའི་མོ། །མོ་བཟང་དང་ངན་པ་ཤེས་ལི་མིན། །ད་སྔ་ཉི་མའི་ཡན་ཆད་ལ། །འདི་འདྲའི་མོ་ཞིག་བབ་མ་མྱོང༌། །ཁྱོད་ཀྱིས་ཤེས་ན་དཔྱད་པ་རན། །ཟེར་བ་དང་གཉིད་ལས་སད་དོ། །ནངས་པར་བདག་གི་བསམ་པ་ལ། །ཨ་མ་ཁོ་རང་ཡི་(

དེ་ཙམ )མི་བཞུགས་པ་འདྲ། བྱ་བ་གང་ལ་དཔྱད་ན་མི་བཟང་བར་འདུག་སྙམ་ཀྱང་ཞུ་མ་ཕོད། དེ་ནས་ལོ་ཁྱིམ་དེའི་ཟླ་བ་བཞི་བའི་ནང་དུ་ཨ་མ་ལ་ནད་ཞིག་བྱུང་ནས་རིམ་གྲོ་སོགས་ཇི་ལྟར་བྱས་ཀྱང་ཕན་པ་མ་བྱུང་ནས་ཚེ་དུས་ལས་འདས་སོང༌། དེ་ནས་ང་རང་ཨ་ཏས་གཅེས་སྤྲས་སུ་བསྐྱངས་ཀྱང༌། ཨ་མ་དྲན་པ་ལ་བཟོད་བླག་མེད་པ་ལྟ་བུ་གྱུར་འདུག་པས། ཉིན་མཚན་མེད་པར་བདག་གིས་ཨ་མ་འདི་དང་འཕྲད་ཐབས་ལ་ཅི་དགོས་སྙམ་ནས་ཁང་སྟེང་ལ་སོང་ནས་ཁ་གནམ་ལ་འཁོར་ཞིང་དུ་གྱིན་བསྡད་ཡོད་པས། ལྷོ་ནུབ་ཀྱི་མཚམས་ནས་རྒོད་ཐང་དཀར་ཞིག་ཀྱི་ལི་ལི་འཁོར་ནས་ང་རང་གི་ཐད་དྲང་དེར་འཕུར་ ༦༥༽འདུག་པས། བདག་གི་བསམ་པ་ལ་རྒོད་མཁའ་འགྲོའི་བླ་བྱ་ཡིན་ཟེར་བས། འདིས་ང་རང་གི་ཨ་མ་གར་ཡོད་ལོས་གོ་སྙམ་སྟེ་འདི་སྐད་སྨྲས། སྟེང་ནམ་མཁའ་ཡངས་པའི་དབྱིངས་རུམ་ནས། །ལས་རྣམ་དག་མཁའ་འགྲོའི་བླ་བྱ་ཁྱོད། །སེམས་བག་ཕོབས་ང་ཡི་ཚིག་ལ་ཉོན། །ཁྱོད་གར་འགྲོ་གང་ནས་འོང་བ་ཡིན། །ང་བྱིས་པ་མ་མེད་དྭ་ཕྲུག་ཡིན། །ངའི་ཨ་མ་བོར་ནས་ཟླ་གཅིག་སོང༌། །གནས་གང་སོང་མ་གོ་སྡུག་བསྔལ་ཆེ། །ཁྱོད་རྩལ་ལྡན་ཐང་དཀར་རྒོད་པོ་ལོ། །ངའི་མ་མ་གར་སོང་ཨེ་མཐོང་གི། །གནས་གང་དུ་བསྡུད་ཡོད་ཨ་གོ་ལོ། །དྲིན་ཨ་མ་མེད་པའི་བུ་མོ་ང༌། །མི་ལོང་པ་ཐང་ལ་བོར་དང་འདྲ། །བྱ་གཤོག་མེད་གཡང་ལ་ལྷུང་དང་མཚུངས། །ད་དེ་ལྟར་བསམ་ན་ཨ་མ་དྲན། །གཟུགས་སྐྱེ་མཆེད་མཛེས་པ་ཕ་མའི་དྲིན། །རྒྱན་ཡོ་བྱད་འཛོམ་པ་ཨ་མའི་དྲིན། །ཟས་ལོངས་སྤྱོད་འབྱོར་བ་ཨ་མའི་དྲིན། གཏམ་ཁ་ལྕེ་བདེ་བ་ཨ་མའི་དྲིན། །མི་ཀུན་དང་མཐུན་པ་ཨ་མའི་དྲིན། །ཆོས་ཡིག་དྲུག་ཤེས་པ་ཨ་མའི་དྲིན། །ལྷ་བླ་མ་མཇལ་བ་ཨ་མའི་དྲིན། །ད་འདི་འདྲའི་ཨ་མ་དྲིན་ཆེན་དང༌། །ཚེ་འདི་རུ་འཕྲད་པའི་གྲོགས་དན་མཛོད། །ཁྱོད་ལྷ་བྱ་དཀར་པོའི་ཐུགས་ལ་ཟུངས། །ཞེས་སྨྲས་ཚེ། རྒོད་ཇེ་དམའ་བྱས་ནས་ཁང་སྟེང་ལ་བབས་བྱུང་བས། བདག་གིས་ཨ་མ་ཨེ་ཡིན་སྙམ་ནས་རྒོད་ལ་བལྟས་ཡོད་ཚེ།

ཨ་ཇོ་ཕུན་ཚོགས་ཆོས་འཕེལ་ཞེས་པ་དེ་འོང་ནས། ང་ལ་འདི་ལྟར་ཟེར་འདུག ཁྱོད་ཀྱིས་ཁང་སྟེང་ལ་གླུ་ ༦༦༽བླང་འདུག་ཟེར་བས། འུ་ཅག་གི་ཨ་མ་མེད་སོང་བའི་སྡུག་བསྔལ་ལ་མི་བསམ་པར། ཁྱོད་ཀྱིས་གླུ་ཅིའི་ཕྱིར་བླངས་པ་ཡིན་ཟེར། བདག་གིས་ངས་གླུ་བླངས་རུང་མ་ཡོད་བུ་མོའི་སྐྱིད་གླུ་མིན། དྭ་ཕྲུག་ཤེས་མེད་ཨ་མ་དྲན་པའི་སྐྱོ་གཏམ། རང་སེམས་གསོ་བའི་རྨོང་གླུ་མི་མིན་བྱ་ལ་བླང་ཡིན་སྨྲས་ཚེ། ཁོ་ན་རེ། ཁྱོད་ཀྱི་སེམས་ལ་གདོན་གྱིས་བརླབས་པ་འདྲ། བྱ་རྒོད་ཀྱི་མི་སྐད་ཅི་ལ་ཤེས། འཁྲུལ་མ་འདུག་ཟེར། ཡང་བདག་གིས། ཨ་ཇོ་ཇོ་ཕུན་ཚོགས་ཆོས་འཕེལ་གསོན། །ངའི་སེམས་ཉིད་སྤྲོས་བྲལ་འཁྲུལ་བ་མེད། །གདངས་འགགས་མེད་མ་བུའི་ཚུལ་དུ་སྣང༌། །རྩལ་མ་ངེས་བདེ་སྡུག་ཅིར་ཡང་འཆར། །དྲིན་ཨ་མ་ནམ་མཁའི་འཇའ་ཚོན་འདྲ། །འཇའ་ནམ་མཁའི་ཆོ་འཕྲུལ་དབྱིངས་སུ་ཡལ། །ང་བུ་མོ་མོན་བྱ་ཁུ་བྱུག་འདྲ། །སྟོན་སྐྱི་སེར་ཐོན་ཚེ་རང་ལམ་ཚོལ། །ཁྱེད་ཡབ་སྲས་མི་འགྱུར་གཡུང་དྲུང་འདྲ། །ཕྱོགས་གཅིག་ཏུ་འཁོད་ཅིང་ཕུན་ཚོགས་ལྡན། །བྱ་རྒོད་པོ་བྱང་ཆུབ་སེམས་མ་འདྲ། །ང་སྡུག་མོའི་བསམ་པ་ཐབས་ཀྱིས་འབྲིད། །གནས་འདི་ནི་དུག་སྦྲུལ་ཚང་ལྟ་བུ། །དུས་སྐད་ཅིག་བདེ་བ་ཡོད་མ་མྱོང༌། །གནས་བདེ་བདེ་དབེན་པའི་རི་ངོ་བདེ། །ལམ་བདེ་བདེ་དམ་པའི་ལྷ་ཆོས་བདེ། །དུས་མི་འགྱང་བདེ་ཆེན་ལམ་དུ་འགྲོ། །ཞེས་གླུ་རུ་བླངས་པས། ཨ་ཇོས་ཁྱེད་ངེས་པར་མ་ངེས་པ་ཞིག་འདུག་པས། ཨ་ཏའི་དྲུང་དུ་མྱུར་དུ་འགྲོ་ཟེར་ནས། ཁོ་རང་གིས་ང་རྒྱབ་ཏུ་ཁུར་ཏེ་སྐས་ལ་ཕབ་ནས་ཨ་ ༦༧༽ཏའི་སར་ཕྱིན་ཏེ་འདི་སྐད་ཟེར། ཨ་ཏ་ཁྱེད་ཀྱིས་འདི་ལ་བཀའ་བསྒོ་བསྲུང་སྐྱོབ་རེ་མཛད་མགོས་པར་འདུག འདིའི་སེམས་ཁམས་མི་བདེ་བ་ལྟ་བུའི་གཏམ་མ་ངེས་པ་སྣ་ཚོགས་འདུག་ཟེར། ཨ་ཏས་སྐྱོན་མེད་འདི་ཁོ་རང་གིས་ཅི་བྱེད་རུང་གདོན་གྱིས་འཚེ་བ་མིན། མོ་རང་གི་རྒྱུད་དག་རྡོ་བཅག་ཐད་སོར་མི་ཆག

ཁྱི་དེད་ལམ་དུ་མི་འགྲོའི་དཔེ་བཞིན། མི་དང་མི་མཐུན་ཞིང་སྨྱོན་པ་ལྟ་བུ་རེད་གསུངས། ཡང་ཇོ་ཇོས་འདི་སྐྱིད་གྲོང་དཔོན་ལ་སོང་ཡང༌། ཕ་མྱེས་བཟང་པོའི་བླ་བཙོང༌། རྒྱ་ཤོག་དཔོན་སྡེའི་ཞབས་འདྲེན། བཀའ་ཁྲིམས་འབྱུང་བའི་གཞི་མ་ལ་སོགས་པ་འོང་ངེས་རེད་ཟེར། ཡང་བདག་གིས་ཨ་ཇོ་ཁྱེད་ཀྱིས་དེ་ལྟར་ཐུགས་བསམ་མ་དགོངས་དང༌། ང་རང་གིས་ཕ་མྱེས་བཟང་པོའི་སྙན་གྲགས། རྒྱ་ཤོག་དཔོན་སྡེའི་མཚན་བཟང་སོགས་ལ་མི་གནོད་ངེས་པ་ཨ་ཏའི་དྲུང་དུ་བཤད། མིན་ཀྱང་རང་བསམ་རེ་ལོས་ཡོད་སྨྲས་པས། ཁོ་རང་གི་ང་སྐྱིད་གྲོང་ངེས་རེད་བསམ་ནས་གཏམ་ཐམས་ཅད་བདེན་པར་བཟུང༌། བདག་གིས་ནི་ཕའི་མདུན་ནས་དམ་བཅའ་བྱས་ཏེ། སྐྱིད་གྲོང་དཔོན་ལ་མི་འགྲོ་བ་དང༌། རང་བསམ་གྱི་གནས་ཡུལ་ཀུན་ལ་ངེས་མེད་དུ་འགྲོ་སྙམ་ནས་གཏམ་བཤད་དོ། །དེ་ནས་ཕ་ཡབ་དང་ཨ་མ་ཨ་ཇོ་སོགས་ལ་ང་རང་འགྲོ་རྒྱུའི་ཚིག་ཐིངས་ཡོད་པས་བཀའ་ནི་འགལ་བ་མེད། །མིན་ཀྱང་སྔོན་ཨ་ཏས་ང་རང་ལ་ཁྱོད་རང་གི་ཨ་མ་ཡོད་ཚེ་ཐག་རིང་ལ་མ་འགྲོ། ༦༨༽དེ་མིན་ཅི་དགའ་གྱིས་གསུངས་པས། ད་ནི་དྲིན་ཆེན་གྱི་ཨ་མ་ནི་མེད། ཨ་ཏ་ལ་ནི་ང་མ་མཁོ་བར་སྐྱིད་གྲོང་དཔོན་ཆུང་ལ་སྦྱིན་འདུག་པས། ང་ཆགས་དོན་མེད་པས་ད་ནི་གནས་ངེས་མེད་ཞིག་ཏུ་འགྲོ་སྙམ་བློ་ཐག་རྦད་ཀྱིས་བཅད་ཀྱང༌། ད་དུང་གཞན་ཉེ་འབྲེལ་སྡེ་དཔོན་རྣམས་ཀྱི་སྣང་ངོར་ང་རང་སྐྱིད་གྲོང་དཔོན་མི་བྱེད་ཆག་( ཆ་འཇོག )བྱས་ནས། རྒྱན་གོས་དང་ཆས་ཀ་ཐམས་ཅད་སྤུས་ལྡན་མི་འདྲ་བ་དགོས། ང་དཔོན་ཁག་གཉིས་ཀྱི་ཐོབ་གནོན་རེད་སྨྲས་པས། ཁོང་ཚོའི་བདེན་པར་འཛིན་ཅིང༌། ཚོང་དཔོན་དང་གཉེར་བ་སོགས་ཀྱིས་དོ་ཚགས་བསྡམས་ཏེ། བལ་བོའི་གསེར་མགར་དང༌། བོད་མི་གོས་བཟོ་རྣམས་འབོད་ནས་རྒྱན་ཆས་ཅི་དགོས་ཐམས་ཅད་སྤུས་ལྡན་དུ་འཚགས་འདུག ང་རང་གིས་བླ་མ་མཁའ་འགྲོའི་ལྷ་ཚོགས་ལ་གསོལ་བ་བཏབ་ནས་ཡོན་ཆབ་དང་མར་མེ་སྤོས་སོགས་དུ་མ་ཕུལ་ཞིང་དུས་རྒྱུན་དུ་འདུན་པ་ཆོས་ལ་གཏད་པས།

ཉིན་གཅིག་རྨི་ལམ་ལ་ཡུལ་ཡིད་དུ་འོང་བ་སྤང་ལྗོངས་དང་ནགས་ཚལ་མེ་ཏོག་རྒྱས་པ། བྱ་དང་རི་དྭགས་མང་པོས་རྩེ་འཇོ་བྱེད་ཅིང་སེམས་བག་ཕེབས་པར་གནས་པ། དེའི་དབུས་སུ་བུད་མེད་མི་འདྲ་བ་མང་པོ་འཚོགས་འདུག། བདག་གི་བསམ་པ་ལ་ཕ་གི་བུད་མེད་རྣམས་ཀྱི་གྲལ་དུ་ཨ་མ་ཨེ་ཡོད་སྙམ་ནས་བུད་མེད་རྣམས་ཡོད་སར་སོང་བས། ཨ་མ་ནི་མི་འདུག ཁོང་རྣམས་ཀྱང་མི་ཤེས་པ་ཤ་སྟག་རེད་སྙམ་ཚེ། ཁོང་རྣམས་ཀྱི་ནག་ནས་སྔར་རྨི་ ༦༩༽ལམ་གྱི་སྐབས་འཆི་བའི་གདམས་པ་བསླབ་པའི་བཙུན་མ་དང༌། ས་ར་ཧ་པའི་དྲུང་དུ་འགྲོས་རོགས་ཀྱི་བུ་མི་གཉིས་ཀ་དང་བཅས་པ་ངའི་སར་འོང་ནས། ཁྱོད་འོ་རྒྱལ་ལམ་ད་ལན་འདིར་ཐོན་པ་ངོ་མཚར་ཆེ་ཟེར། བདག་གིས་ཁྱེད་རྣམས་སྐུ་ཁམས་བདེ། འུ་ཆག་མཇལ་རྒྱུ་ཡོད་པ་ངོ་མཚར་ཆེ་ལགས་ཞུས་ནས་ཕྱག་ཕུལ་བས། ཁོང་རྣམས་ན་རེ་འུ་ཅག་སྐྱེ་བ་གཅིག་པས་ཕྱག་མི་འོས། དཀྱིལ་འཁོར་གྱི་གཙོ་མོ་ལ་ཕྱག་ཕུལ་དང༌། རང་ནོར་དངོས་གྲུབ་ལོན་པའི་དུས་ལ་བབ་པ་ཡིན་ནོ་ཟེར། ཡང་བདག་གིས་འུ་ཅག་སྐྱེ་རྒྱུད་ཅིའི་ཕྱིར་གཅིག་པ་ཡིན་ལགས་སྨྲས་པས། ཁོང་རྣམས་ན་རེ་བཙུན་མ་འདི་ཀུན་དགའ་འབུམ་མ་ཡིན་ནོ། སུ་ཁ་སི་དྡྷི་དང༌། དྷི་བཾ་ཏ་རེ་ངེད་གཉིས་ཡིན་རབས་ཡོད་གསུངས་ནས་གར་སོང་མེད་པར་གྱུར་ཏོ། ཡང་བདག་གིས་ཁོང་རྣམས་ཀྱིས་གསུངས་པ་ལྟར། གཙོ་མོ་ལ་ཕྱག་ཕུལ་བས། གཙོ་མོ་གདན་ལས་བཞེངས་ཏེ་ཁོང་གི་ལྟོ་བ་གྲི་གུག་གིས་དམར་ལམ་མེར་ཁ་ཕྱེས་འདུག་པས། ང་རང་ཤིན་ཏུ་སྐྲག་སྟེ་མིག་གིས་བལྟ་མ་བཟོད་ནས་ཨ་མ་ཞེས་འབོད་ཅིང་ཕྱིར་འོང་གྲབས་བྱས་ཚེ། ཡང་བུད་མེད་རྣམས་ན་རེ། ཁྱོད་ཀྱིས་འདི་ལྟར་མ་ཟེར་ཞིག །མིག་ཕྱེས་ནས་ལྟོས་དང་སྐྱོན་མེད། རང་བྱུང་ཡོངས་གྲུབ་ཀྱི་དཀྱིལ་འཁོར་ཆེན་པོ་མཇལ་བའི་དུས་ལ་བབ་བོ་གསུངས་པས། བདག་གི་མིག་ཕྱེས་ནས་དལ་གྱིས་བལྟས་ཚེ། བུད་མེད་ཐམས་ཅད་གནས་འགྱུར་ནས་མཁའ་འགྲོའི་ཆ་ ༧༠༽ལུགས་ཅན་ཤ་སྟག་ཏུ་སོང་འདུག གཙོ་མོ་ཡང་རྡོ་རྗེ་ཕག་མོའི་སྐུའི་རྣམ་པར་གྱུར་ནས་ལུས་དཀྱིལ་སྐྱེ་མཆེད་ཀྱི་ལྷ་ཚོགས་རྣམས་ཀྱི་དབང་བསྐུར་ཅིང་ངོ་སྤྲད།

ཆོས་ཉིད་མཁའ་འགྲོའི་གསང་མཛོད་དང༌། མཁའ་འགྲོའི་ཐུགས་ཐིག་གཉིས་ཀྱི་བརྡ་དབང་བསྐུར་ཅིང༌། ཆོས་འདི་གཉིས་སྟོན་པའི་དུས་དང༌། དར་བའི་གནས། ཆོས་འཛིན་གྱི་སྐྱེས་བུ། གདུལ་བྱའི་ཡུལ། རྟེན་འབྲེལ་གྱི་འཆར་སྒོ། ཐབས་ཀྱི་གྲོགས་དང་བཅས་པའི་ཁ་བྱང་དང་ལུང་བྱང་རྣམས་བསྩལ་ཏེ། ཁྱོད་ཀྱིས་ཆོས་འདི་རྣམས་ཀྱི་འགྲོ་དོན་དུས་ལ་བབས་པ་ཡིན་པས། ཁ་བྱང་གི་དོན་རྣམས་མ་བརྗེད་པར་ཡིད་ལ་ཟུངས་ཤིག་དང༌། ཁྱོད་ང་ཡི་ཕོ་ཉ་ཡིན་པས་བསྟན་འགྲོའི་དོན་ངང་གིས་འབྱུང་བར་ངེས་སོ་གསུངས་ཏེ། གཙོ་འཁོར་ཐམས་ཅད་འོད་ཀྱི་རྣམ་པར་གྲུ་གང་ཙམ་ས་ལས་དཔགས་ཏེ་ནམ་མཁའི་ཁམས་ལ་བཞུགས་འདུག ཡང་བདག་གིས་མཁའ་འགྲོ་སུ་ཁ་སིདྡྷི་ལ་འདི་སྐད་གསོལ། བདག་ལ་དབང་དང་གདམས་པ་བསྩལ་བ་རྣམས་ནི་ཤིན་ཏུ་བཀའ་དྲིན་ཆེན་སྟེ། ང་རང་སྐྱེ་ལུས་དམན་པའི་དབང་གིས་བསྟན་འགྲོའི་དོན་འགྲུབ་དཀའ་བས་ཇི་ལྟར་བྱས་ན་དགའ་ལགས། ཟབ་གཏེར་འདི་གཉིས་ཀྱི་ལས་འཕྲོ་བདག་ལ་ཅིའི་ཕྱིར་དབང་བ་ཡིན་ལགས་ཞུས་ཚེ། ཌཱཀྐིས་ན་རེ་རིགས་ལྡན་མ་ཁྱོད་ཀྱི་ལུས་དམན་པ་མ་ཡིན་ནོ། །སྔོན་མཚོ་རྒྱལ་གྱིས་ཞུས་ལན་དུ། གུ་རུས་བཀའ་བསྩལ་པ། ལུས་མེད་ལུས་མཆོག་སེམས་མ་ ༧༡༽ཉིད་ཀྱི་ལུས། །ཚོགས་ཆེན་ཡེ་རྫོགས་བདེ་གཤེགས་དགྱེས་བསྐྱེད་ཡུམ། །སྟོང་དབྱིངས་ཤེས་རབ་རྡོ་རྗེ་བཙུན་མོ་ཆེ། །ལུས་མཆོག་འདི་འདྲ་ཐོབ་པའི་ཐུགས་བསྐྱེད་མཛོད། །དུས་གསུམ་རྒྱལ་བའི་ཕྲིན་ལས་ཆུ་ཟླའི་གར། གདུལ་བྱའི་མོས་ངོར་གཟུགས་ཀྱི་སྐུར་བཞེངས་པ། །འབྱུང་གནས་རྡོ་རྗེ་བཙུན་མོའི་ཆུ་སྐྱེས་ཞལ། །སངས་རྒྱས་བསྟན་གཞི་སྨིན་པའི་མྱུ་གུ་བཞིན། །བུད་མེད་ལུས་འདི་མི་དམན་ལུས་འདི་བཟང༌། །མཚོ་རྒྱལ་ཁྱོད་ཀྱིས་ནམ་ཡང་ལུས་འདི་དང༌། །མི་འབྲལ་ཐུགས་བསྐྱེད་སྨོན་ལམ་རྣམ་དག་དགོས། །གསུངས་པ་བཞིན་ཡིན་པས་ལུས་དམན་མ་ཡིན་ནོ། །ཆོས་འདི་ཁྱོད་སྔོན་ཀུན་དགའ་འབུམ་མའི་དུས་མ་རྒྱུད་གསང་བ་ཡེ་ཤེས་ཡང་གསང་བླ་མེད་སྙན་རྒྱུད་ཀྱི་ཆོས་སྐོར་ཤོག་དྲིལ་ལྔ་བའི་སྡེ་ཚན་པདྨ་མཁའ་འགྲོའི་ཆོས་སྐོར་ཡང་གཏེར་དུ་སྦས་པ་རྣམས་རེད།

ད་ཁྱོད་ཀྱིས་མཁའ་འགྲོའི་གསུངས་བཞིན་འདི་ནས་ཉི་མ་ཤར་ཕྱོགས་སུ་འགྲོ་དོན་དུས་ལ་བབ་པ་ཡིན་པས། མ་འགྱུར་བར་སོང་ལ་འགྲོ་དོན་མཛོད་ཅིག་དང༌། མ་འོངས་པ་ན་བཟང་ངན་འབྲེལ་ཐོག་དང་བཅས་པ་ཨོ་རྒྱན་མཁའ་འགྲོའི་གླིང་དུ་བསྒྲོད་པར་ངེས་སོ་གསུངས་མ་ཐག་ཏུ་འཁོར་ཐམས་ཅད་གཙོ་མོ་ལ་ཐིམ་མོ། །ཡང་གཙོ་མོའི་ཞལ་ནས། །ང་འགྲོ་ཨོ་རྒྱན་མཁའ་འགྲོའི་གླིང་དུ་འགྲོ། །ཡེ་ཤེས་མཚོ་རྒྱལ་ང་དང་གཉིས་སུ་མེད། །དུས་ཀུན་འབྲལ་མེད་ཁྱོད་ཀྱིས་གསོལ་བ་ཐོབས། །ཐུགས་རྗེས་ནམ་ཡང་བསླུ་བ་ ༧༢༽ཡོད་མ་ཡིན། །རིགས་ལྡན་ཁྱོད་ཀྱིས་འདི་བཞིན་ཡིད་ལ་ཟུངས། །དབྱིངས་ཀྱི་སྤྲུལ་པ་ཆོས་དབྱིངས་ཞིང་དུ་འགྲོ། །འགྲོ་དང་འོང་མེད་ཀུན་ཏུ་ཁྱབ་པར་བརྡལ། །མ་བཅོས་འགྱུར་མེད་ཆོས་ཉིད་དེ་བཞིན་ཉིད། །ཀ་དག་ཀུན་ཏུ་བཟང་མོར་ཨེ་མ་ཧོ། །ཞེས་གསུངས་ཤིང་འཇའ་ལྟར་ཡལ་སོང་མཐར་གཉིད་ལས་སད་དོ། །ནངས་པར་སྔར་ལྟར་མ་ཡིན་པར་ཤེས་པ་གསལ་ཞིང༌། རིག་པ་གདེང་ཐོབ་པ་ལྟར་ཉིན་ཞག་གསུམ་གྱི་བར་དུ་ཏིང་ངེ་འཛིན་ལ་གཡོ་བ་མེད་པར་གནས་པ་སོགས་བྱུང་ངོ༌། །དེ་ནས་ལོ་ངོ་བཅུ་བཞིའི་དུས་ཉིན་གཅིག་ཨ་ཏ་ལ། ང་རང་གྲུབ་ཐོབ་རིན་པོ་ཆེའི་མདུན་ལ་འགྲོ་བསམ་གི་ཞུས་རྪེ། ཨ་ཏས་ཀྱང་ཆོག་གསུངས་ཏེ། མཇལ་རྟེན་དུ་གོས་ཆེན་དམར་པོ་ཡུག་གཅིག་ཕྲུག་བུབས་གཅིག་དང་སྲམ་ལྤགས་དར་ཕུན་ཚོགས་བཀྲ་ཤིས་བཅས་གནང་ནས་དཔོན་གཡོག་བདུན་བཅས་སོང་གསུངས། བདག་གིས་ཀྱང་དེ་ལྟར་བྱས་ཏེ་བླ་མའི་དྲུང་དུ་སོང་ནས། སྔར་ཨ་མའི་ཉམས་མྱོང་གི་ལོ་རྒྱུས་བླ་མ་ལ་ཞུས་ན་ཆོག་གསུངས་ཡོད་པས་དེའི་དོན་གྱིས་འོང་བ་ཡིན་ཞུས། བླ་མའི་ཞལ་ནས་འོ་ལེགས། མདང་ང་རང་གི་རྨི་ལམ་ལ་བྱ་རྒྱལ་ཁྱུང་གི་ཕྲུ་གུ་ཞིག་གཤོག་རྩལ་རྒྱས་འདུག་ཏེ་ནམ་མཁའ་ལ་འཕུར་གྲབས་བྱེད་འདུག་པས། དེར་བདག་གིས་ལམ་བསྟན་བྱེད་པ་རྨིས་པ་ཡིན་པས་བཟང༌། ནམ་མཁའ་སྤྲིན་མེད་པ་ལ་གློ་བུར་དུ་སྤྲིན་གཡོ་འདུག་པས༌།

ཁྱོད་ཀྱི་ལུགས་གཉིས་ཀྱི་མཛད་པ་གང་ཐད་ ༧༣༽ནས་བར་ཆད་རེ་འོང་རེ་འོང་ངེས་པ་རེད་གསུངས། ཡང་བདག་གིས་ཉམས་མྱོང་གི་ལོ་རྒྱུས་ཐམས་ཅད་ཞུས་ནས་དེ་དག་ལམ་དུ་འགྲོ་བ་ལ་ཅི་དགོས་ཉིད་ཀྱིས་གསུངས་དགོས་ཞུས་ཚེ། བླ་མའི་ཞལ་ནས་ཁྱེད་ལ་ང་རང་གིས་བསླབ་བྱའི་ཚིག་རེ་བཤད་ན་གཞན་ལ་ཟུར་ཙམ་ཡང་ཟེར་མི་ཉན་མ་གཏོགས་དཔོན་སང་གི་ཁྲིམས་ལ་སྦྱར་འོང་གསུངས་ཚེ། བདག་གིས་ཁྱེད་ཀྱི་གསུང་མཛད་ཅི་གནང་ཡང་ང་རང་གི་སྲོག་ལ་བབས་ཀྱང་ཨ་ཏ་ཙམ་ལ་ཡང་ཅིའི་ཕྱིར་ཞུ་ལགས་ཞུས་ཚེ། བླ་མའི་ཞལ་ནས་འོ་ན་བདག་གིས་ཁྱེད་ལ་རྒྱུ་མཚན་བཤད་དོ། །མཁའ་འགྲོའི་ཞལ་ལུང་ལས་ཁྱེད་ཉི་མ་ཤར་ཕྱོགས་སུ་འགྲོ་དགོས་གསུངས་དོན་ནི། ཁྱེད་ཀྱི་སྔོན་སྨོན་ལས་འཕྲོའི་དབང་གིས་མདོ་ཁམས་སྨད་ཀྱི་ཕྱོགས་སུ་གདུལ་བྱ་ཡོད་པས། དེའི་དུས་ལ་བབས་པར་གདའ་བས་ཉེ་འབྲེལ་ཡུལ་མི་སོགས་ཀྱི་ངག་ལ་མ་ཉན་པར་ཁྱེད་རང་གི་བསམ་མནོ་ཐོངས་ལ། མཁའ་འགྲོའི་བཀའ་བཞིན་བསྒྲུབ་ན་འདི་ཕྱི་གཉིས་ལེགས་ཡོན་ཐོབ་འོང་གི་གསུངས། ཡང་བདག་གིས་བླ་མ་ལགས་ང་རང་གི་བསམ་པ་ལ་གཞན་དོན་ཕར་ཞོག རང་དོན་དུ་དམ་པའི་ཆོས་རྣམ་དག་ཞིག་མི་འགྲུབ་སྙམ་འདུག་ལགས། སྤྱིར་སྡེ་དཔོན། སྒོས་ཨ་ཏ་དང་ཉེ་འབྲེལ་རྣམས་ཀྱིས་སྐྱིད་གྲོང་དཔོན་ཆུང་ལ་སྦྱིན་ནས་མི་འགྲོ་རང་དབང་མེད་པ་བྱེད་ཅིང༌། གལ་ཏེ་མ་སོང་ཡང་ནང་འཁྲུག་ཆེན་པོའི་གཞི་བྱེད་པར་འདུག་པས་དེ་ལ་ཅི་དགོས། ང་རང་ ༧༤༽མདོ་ཁམས་ཕྱོགས་སུ་འགྲོ་དོན་འོང་མི་ཞིག་ཡིན་ན། ལྷ་དང་བླ་མ་རྣམས་ཀྱིས་སྐྱིད་གྲོང་དཔོན་ཆུང་ལ་ལས་འབྲེལ་ལེགས་པས། ཁྱོད་ཀྱི་ཆུང་མར་དགེ་བར་གདའ་ཅི་ལ་གསུངས། དེའི་ཕྱིར་ན་བདག་གི་ལུས་འདི་བོར་མ་སོང་བར་ཆོས་བཞིན་སྤྱོད་པའི་སྐལ་བ་མེད་པ་འདྲ་འདུག་པས། དེ་ལ་ཐབས་ཅི་དྲག་ཉིད་ཀྱིས་གསུང་དགོས་ཞུས་ཚེ། ཡང་བླ་བའི་ཞལ་ནས་ཁྱེད་ཀྱིས་ངེས་པར་སྙིང་ཐག་པ་ནས་དམ་པའི་ཆོས་ཞིག་ཨེ་འགྲུབ་སྙམ་ན་ལུས་བརྗེ་མི་དགོས་དང༌།

བདག་གིས་ཁྱོད་ལ་གྲོགས་དན་བྱེད་གསུངས། བདག་གིས་ཀྱང་ལགས་སོ་བཀའ་དྲིན་ཆེ་ཞུས་ཏེ་རང་གནས་ལ་བཞུད་དོ། །དེ་ནས་མོ་ཁྱིམ་དེའི་ཟླ་བ་གཉིས་པའི་ཚེས་གསུམ་གྱི་ཉིན་འཛམ་གླིང་སྤྱི་ཁྱབ་ཀྱིས་སྐྱེན་པོའི་མདའ་རྩལ། མགྱོགས་པའི་རྟ་རྒྱུག་བྱེད་པ་ཡིན་པས། དེ་ཀར་བདག་སོང་བས་སྤྱི་དཔོན་གྱི་གུར་མོ་ཆེའི་ནང་དུ་བདག་ལ་ཁྲི་ཡོལ་མདུན་ཅོག་ཟས་རིགས་སྣ་ཚོགས་བཤམས་ནས་ཀུན་གྱིས་བཀུར་སྟི་བྱེད་ཅིང༌། བདག་ལ་དཔོན་མོ་སང་བཞུགས་ཁྲིའི་གདན་ལ་སྐུ་བཞུགས་ལགས་ཟེར། བདག་གི་བསམ་པ་ལ་ང་ལ་རྨི་ལམ་གྱི་དུས་སུ་ཀུན་དགའ་འབུམ་མས། འཁོར་དང་ལོངས་སྤྱོད་ཉེ་འབྲེལ་ལ། །མ་ཆགས་མ་ཞེན་རིགས་ཀྱི་བུ། །བར་ཆད་རྭ་ཅན་མི་འབྱུང་ཞིང་ །དེ་དག་འཁོར་བའི་ལྕགས་སྒྲོག་ཡིན། །ཆོས་ཀྱི་བར་ཆད་དེ་ལས་མེད། །གསུངས་པ་དེ་ཀ་འདི་ཡིན་པར་གདའ་བས་ཐབས་ཀྱིས་སྤང་དགོས་སྙམ་ནས། ཁྲི་སྟེང་ ༧༥༽ལ་མ་སོང་བར་གཡོག་མོ་རྣམས་ལ་ང་རང་གི་རྟ་ཁྱེར་ཤོག ངས་ཅིག་བརྗེད་སོང་བས་ད་ནས་ཁྱིམ་ལ་འགྲོ་དགོས་སྨྲས་པས། ང་རང་གི་རྩ་བའི་གཡོག་མོ་གཉིས་པོས་བདག་ལ་ཆ་ཞིབ་ཡོད་པས་ལགས་སོ་ཟེར་ནས་རྟ་ཁྲིད་དུ་སོང༌། གཞན་རྣམས་ཀྱིས་ཁྱེད་ཅི་ལ་བྱོན། གཞན་མངག་ན་ཨེ་ཆོག་ལགས་ཟེར། གཞན་ཞིག་སོང་ནི་གིས་ཅི་ཆོག། ང་རང་ལ་ད་ནངས་ཨ་ཏས་གསུངས་མཛད་ཅིག་ཕེབས་ཡོད་པས་ད་ལྟ་མ་གཏོགས་མ་དྲན་པ་ཡིན་པས། ད་མགྱོགས་པར་འགྲོ་དགོས་སྨྲས་ནས་ཕྱིར་འོངས། དེའི་ཞོར་ལ་ནོར་བུ་གླིང་དུ་སོང་ནས་ཚ་འབོག་བརྒྱབ་ནས་བསྡད་ཡོད་པས་དུབ་ཡོལ་ཞིག་བྱེད་འདུག བདག་གིས་གྲོགས་གཉིས་ལ་ང་ཅུང་ཟད་ཞིག་གཉིད་དགོས། ཁྱོད་གཉིས་ཇ་དལ་མོ་བྱས་ནས་འཐུང་སྨྲས་ཤིང་ཅུང་ཞིག་གཉིད་ཚེ། རྨི་ལམ་ལ་རྡོ་རྗེ་གཡུ་སྒྲོན་མ་ཡིན་སྐད་པའི་ན་ཆུང་བུ་མོ་རྒྱན་མཛེས་མ་ཞིག་གིས་འདི་སྐད་ཟེར། ཨ་ལྕམ་ཁྱོད་ཀྱི་གྲོགས་པོ་སུ་ཞིག་བྱ་བ་ཡིན། དེ་སྐྱེ་བ་སུ་རེད་ཨེ་ཤེས། ལས་མཐའ་ཅི་འདྲ་རེད་ཟེར། བདག་གིས་ང་ལ་གྲོགས་པོ་རང་འདོད་ཀྱི་སྐྱེས་པ་ནི་མེད།

མ་འདོད་བཞིན་དུ་ཕ་མ་ཉེ་འབྲེལ་རྣམས་ཀྱིས་སྐྱིད་གྲོང་དཔོན་ཆུང་ལ་སྦྱིན་ཡོད་རབས་རེད་སྨྲས་ཚེ། ཁོང་ན་རེ་སྐྱིད་གྲོང་དཔོན་ཆུང་གཞོན་ནུ་ཡིད་དུ་འོང་བ་ཞིག་རེད། ཁྱོད་ཀྱི་ཁྱོ་ཕོ་མ་ནོར་བར་འདུག་ཟེར། བདག་གིས་སེམས་མ་དགའ་ནས་གླུ་འདི་སྨྲས་སོ། །ཧེ་ཧེ་བུ་མོ་གཡོ་ཅན་མ། །ཁྱོད་རྡོ་རྗེ་གཡུ་ ༧༦༽སྒྲོན་མིན་ཐག་ཆོད། །སྐྱེས་པའི་གཟུགས་ལ་ཆགས་ཚུལ་འདི། །ཁྱོད་སྨད་ཚོང་མ་ཞིག་ཡིན་པར་གདའ། །སྐྱིད་གྲོང་དཔོན་ཆུང་གཟུགས་ལེགས་ཀྱང༌། །མི་རྟག་དབྱར་གྱི་མེ་ཏོག་འདྲ། །སྟོན་བ་མོ་ཐོན་དུས་གཟི་མདངས་ཉམས། །དཔེ་འདི་བཞིན་འགྱུར་བའི་ཆོས་ཉིད་རེད། །ཁོའི་སྐྱེ་བ་བསོད་ནམས་ངས་མི་ཤེས། །ལུས་རྣམ་པ་ཁྱིམ་པའི་ཆ་ལུགས་རེད། །ཁོང་གཞོན་ནུ་གཟི་བརྗིད་མདངས་ལྡན་ཀྱང༌། །མོ་ང་ལ་དགོས་མེད་ཁྱོད་ལ་སྦྱིན། །ཞེས་སྨྲས་པས། ཡང་ཁོང་ན་རེ། ཨ་ལྕམ་ཁྱོད་ཀྱི་ཁོང་ཁྲོ་མ་བྱེད་དང༌། ངས་གཏམ་དྲང་པོར་སྨྲ་ཟེར། བདག་གིས་ཁྱོད་སྐྱིད་གྲོང་དཔོན་ཆུང་ལ་དགའ་ཕྱོགས་མ་བཤད་ན་ང་ཡིས་ཉན་དང་ཆོག་སྨྲས་པས། ཁོང་ན་རེ་ང་ཡིས་ཁྱོད་ཀྱི་རྒྱུད་ཚོད་བརྟག་པ་ཡིན་མ་གཏོགས་ཁྱོ་ཕོ་དགོས་པ་མིན། འོན་ཀྱང་བདག་གིས་ཁྱོད་ལ་གཏམ་དྲང་པོ་ཞིག་བཤད་ཀྱིས་ཉོན་དང་བསམ་པ་འགྲུབ་འོང་ཟེར་ནས། བདག་གི་རྣ་བ་ལ་མཆུ་གཏད་ནས་གཞན་གྱི་མི་གོ་བ་ལྟ་བུར་བྱས་ཏེ་འདི་སྐད་ཟེར། སང་ཕོད་ཁྱོད་ཀྱི་ཚེ་རབས་སྔོན་གྱི་གཏེར་གྲོགས་ཚེ་རབས་ལས་ཀྱི་བླ་མ་མཚན་ལ་དྲི་མ་མེད་པའི་འོད་ཟེར་མཐའ་ཡས་བྱ་བ། ནམ་སྙིང་དང་བཻ་རོ་གཡུ་སྒྲ་ཟུང་གི་སྤྲུལ་པ་གཏེར་སྟོན་འགྲན་ཟླ་དང་བྲལ་བ་ཞིག་མདོ་ཁམས་སྨད་ཕྱོགས་ནས་ཡར་འོང་ངེས་པས། དེ་དང་ལྷན་དུ་གངས་རི་ཐོད་དཀར་ཟླ་བའི་རྫོང་དུ་གནས་བཅས་ན། རྒྱ་བོད་ལ་བདེ་སྐྱིད་མི་ལོ་ལྔ་བཅུའི་བར་དུ་ ༧༧༽འབྱུང་བར་ངེས་ཀྱང༌། དེ་ལྟར་མ་ལྡན་ནའང་ཁྱོད་ཀྱང་མདོ་ཁམས་ཤར་ཕྱོགས་སུ་འགྲོ་བའི་དུས་ལ་བབས་པ་ཡིན་ནོ་གསུངས།

བདག་ཀྱང་བླ་མའི་མཚན་ཐོས་མ་ཐག་ཏུ་ལུས་བ་སྤུ་གཡོ། མིག་མཆི་མ་འཁྲུགས་ཤིང་སྐོམ་པ་ཆུ་ལ་གདུང་བ་བཞིན་དུ་བླ་མ་ལ་མཇལ་འདུན་ཤིན་ཏུ་ཆེ་བ་ཞིག་བྱུང་ཡང༌། རང་གི་ཁ་བྱང་དུ་ཤེས་རབ་འོད་ཟེར་བྱ་བར་འདུག དྲི་མ་མེད་པའི་འོད་ཟེར་མཐའ་ཡས་བྱ་བ་ཞིག་ཡོད་པ་ཧ་མ་གོ་སྙམ་ཚེ། ཡང་ཁོང་ན་རེ་ཁྱེད་ཀྱིས་དེ་ལྟར་བསམ་མནོ་མི་དགོས་དང༌། པྲ་ཛྙཱ་རསྨི་ཞེས་པ་འཕྲང་འགོའི་གཏེར་ཆེན་རེད། བི་མ་རསྨི་ཞེས་པ་དང་སྤྲུལ་གཞི་གཅིག་ཡིན་པས་དོན་གཅིག་གོ། །གུ་རུའི་དུས་ནས་སྨོན་ལམ་གྱིས་འབྲེལ་ཟབ་ཆེ་བ་ཡིན་པས་ནོར་བ་དང་འཁྲུལ་བ་ཡོད་མི་སྲིད་དོ། །གསུངས་ཏེ་ང་རང་གི་ལྟེ་བ་ལ་འོད་དམར་གྱི་རྣམ་པར་མི་སྣང་བར་གྱུར་ཏོ། དེ་ནས་གཉིད་སད་ཚེ་ང་རང་གི་རྟ་གཙང་ཆུའི་ཕར་རི་ལ་བུད་སོང་བས། གྲོགས་མོ་གཉིས་ཀྱིས་གྲུ་ཁ་ནི་ཐག་རིང་འདུག་པས། ད་ཆུའི་ཕར་རི་ལ་འགྲོ་ཐབས་ཅི་དགོས་ལགས་ཟེར། བདག་གིས་ང་འགྲོ་དང་འཁོར་བ་ལ་ཐར་དགོས་པས་ཆུ་ལ་ལོས་ཐར་སྨྲས་ཏེ། འགྲོ་ཆས་བྱས་ཚེ་ཁོང་གཉིས་ནས་མི་ཐར་སྙམ་ཀྱང་ཅི་ཡང་ཟེར་མ་ཕོད། བདག་གིས་དཀོན་མཆོག་ལ་གསོལ་བ་བཏབ། སྒྱུ་ལུས་སྟོང་པར་བསྒོམ་ནས་རླུང་བུམ་པ་ཅན་ཞིག་བཟུང་སྟེ། ཆུ་ལ་བརྒལ་སོང་བས་ལྟོ་བ་ཡན་ཆད་མ་ནུབ་པར་ཕར་རི་ལ་ཐར་ ༧༨༽སོང༌། ཚུར་ལམ་དྲག་གི་བསམ་ནས་རླུང་མ་བཟུང་བར་རྟ་རྔ་ལ་འཇུས་ཏེ་འོང་བས། རྐང་བ་ས་ལ་མ་རེག་ཅིང་མགོ་མན་ཆད་ཆུ་ལ་ནུབ་ནས་ཐར་དཀའ་བ་ལྟ་བུ་བྱུང་བས། གཡོག་མོ་གཉིས་ཀྱིས་ཁྱེད་ཕར་ལམ་ཆུའི་སྟེང་ནས་བྱོན་སོང༌། ཚུར་ལམ་ཆུའི་འོག་ནས་བྱོན་ཡོང་དོན་ཅི་ལགས་ཟེར། བདག་གིས་རླུང་གི་ཁྱད་པར་གྱིས་ཡིན་ཀྱང་རྫུན་སྨྲས་ཏེ། ང་པར་ལམ་ཆུ་ལ་ཐར་སླ་བ་དེ་རང་ཁྱིམ་མྱུར་དུ་སྤང་བའི་དོན་རེད། ཚུར་ལམ་ཐར་དཀའ་བ་དེ་སྐྱིད་གྲོང་སང་གི་འཁོར་བར་ཡུན་དུ་གནས་པའི་དོན་ཨེ་རེད་སྨྲས་ནས་ཧ་བགད་བྱས་པས། །ཁོང་གཉིས་ཀྱི་ཅི་ཡང་མི་ཟེར་བར་ལྟ་འདུག ཡང་བདག་གིས་ད་འོ་ཅག་རྣམས་འགྲོ།

ད་ལྟ་ཁྱིམ་ལ་ཐོན་དུས་ཨ་ཏས་ཁྱེད་ཅག་ཅིའི་ཕྱིར་འོང་བ་ཡིན་གསུངས་ན། ང་རང་གི་ནད་རོ་འཁྲུགས་ནི་རེད་ཟེར་དགོས་སྨྲས། ཁོང་གཉིས་ན་རེ། རྫུན་ཞུ་མི་ཕོད་རྗེས་སོར་ནས་དཔོན་གྱི་སྙན་སོང་ན་ཆད་པ་ཡོང་ང་ཟེར། བདག་གིས་སྐྱོན་མེད་ད་ལན་སྐབས་ཐོག་དེ་ཀར་མ་གཏོགས། རྗེས་སོར་རིམ་གྱིས་ང་རང་གིས་ཨ་ཏ་ལ་ལོ་རྒྱུས་ཞུ་དང་ཆོག་སྨྲས་ཏེ་དེ་ལྟར་བྱས་སོ། །དེ་ནས་ཟླ་བ་དྲུག་པའི་ནང་དུ་དཔོན་ཀུན་གྱིས་གྲོས་བྱས་ཏེ། ཨ་ཏ་དཔོན་གྱིས་བཙུན་མོ་ཞིག་ཁབ་ཏུ་བཞེས་སྐབས། བདག་གི་བསམ་པར་ད་ནི་དྲིན་ཆེན་ཨ་མ་ནི་མེད། ཇི་ལྟར་བཤད་ཀྱང་མ་ཡར་གྱི་གྲིབ་འདི་ཤིན་ཏུ་འཁྱག་པར་འདུག་པས། ཨ་ཏ་ལ་བཀའ་གྲོས་ཞིག་འོང་ན། མིང་པོ་ཕུན་ ༧༩༽ཚོགས་ཆོས་འཕེལ་གྱིས་ཤིན་ཏུ་གཅེས་སྤྲས་ཆེ་བས་དེ་ཀར་འགྲོ་སྙམ། མིན་ཀྱང་ང་རང་ཡུལ་གཞན་དུ་འགྲོ་སྟབས་འོང་ན། འདི་ནི་ཁང་པ་ལྕགས་(

བརྩེགས )བཞིའི་ཡང་སྟེང་ཡིན་པས་བསྒྲོད་དཀའ། མིང་པོ་སང་ཁང་བ་ལྕགས་( བརྩེགས )གསུམ་ལས་མེད་པས་དེས་དཀའ་འདུག་བསམ་ནས། ཡང་ཉིན་གཅིག་ཨ་ཏའི་མདུན་ལ་སོང་བས། བཙུན་མོ་དང་གཉིས་ཀ་ལྷན་དུ་བཞུགས་འདུག་པས། བདག་གིས་ཨ་མ་དྲན་ནས་སེམས་སྡུག་གིས་གང༌། ཨ་ཏའི་པང་ལ་མགོ་བཞག་ནས་ངུ་ཞིང་བསྡད་པས། ཨ་ཏས་ཁྱོད་ངུ་དོན་ཅི་རེད་སྨོས་དང༌། ཁྱེད་རང་གི་བསམ་རྒྱུ་རེ་ཡོད་ན་བསྒྲུབ་དང་ཆོག་གིས་ གསུངས། བདག་གིས་ཁྱོད་གཅིག་པུར་ཡིན་ན་ཞུ་བྱ་ཞིག་ཡོད། ང་ངུ་དོན་ནི་ཨ་མ་དྲན་པ་ཡིན་ལགས་ཞུས་ཚེ། ཨ་ཏའི་ཞལ་ནས་དཔོན་མོ་ལ་ཁྱོད་ཉི་མཐོང་ནང་དུ་ཅུང་འགྲོ་ཞིག་གྱིས་དང༌། འདིས་ང་ལ་བཤད་རྒྱུ་ཞིག་ཡོད་ཟེར་འདུག མོ་རང་བྱིས་པ་ཆུང་རུང་སེམས་ཤེས་ཆེ་བ་བ་ཞིག་ཡིན་པས། དོན་ཆེན་རེ་མིན་ན་ཁྱིམ་གཅིག་ཡིན་ཀྱང་ངའི་སར་འོང་དཀའ་གསུངས་ཚེ། དཔོན་མོས་ལགས་སོ་ཞུས་ཏེ་སོང༌། བདག་གིས་ང་ཨ་ཇོའི་སར་འགྲོ་སྙམ་གི། ཅི་དགོས་ཞུས་པས། ཨ་ཏས་ཅིའི་ཕྱིར་འགྲོ་སྙམ་ནི་གསུངས། བདག་གིས་ང་སྐྱིད་གྲོང་སང་ལ་འགྲོ་ཏན་དུ་ཨ་ཇོས་བདག་ཤིན་ཏུ་གཅེས་སྤྲས་ཆེ་བས་དེའི་སར་ཡུན་རིང་ཞིག་འདུག་སྙམ་གི་ལགས། གནས་ལ་སོང་རྒྱབ་ནི་ཕན་ཚུན་ཀུན་གྱི་ཐོབ་ཐང་ལ་བསམ་ནས་བདག་ཡུན་རིང་ཨ་ཇོའི་སར་འོང་རྒྱུའི་སྟབས་དེ་ཙམ་རེད་སྙམ་ནས། དེང་སང་འགྲོ་ན་ཕྱི་ནང་ཀུན་གྱི་སེམས་ལ་མི་འབབ་རྒྱུ་མེད་པ་འདྲ་བསམ་གི་ཞུས་ཚེ། ཨ་ཏས་དེ་རེད་ཁྱོད་བདེནཔར་འདུག དཔོན་གདན་དང་མ་བྲལ། རལ་གྲི་ཤུབ་དང་མ་དབྱེ། ཟེར་བའི་དཔེ་བཞིན་དཔོན་ས་ལ་བསྡད་རྒྱབ་འགྲོ་འདུག་མང་དགོས་མེད། ཨ་ཇོའི་སར་འགྲོ་བསམ་ན་གཡོག་མོ་གཉིས་བཅས་སོང་ལ་ཡུན་རིང་བསྡད་ཀྱང་ཆོག་གསུངས། དཔོན་མོའི་སེམས་ལ་མ་བབ་ནས་འདི་ཟེར། ང་རང་འདི་ཀར་མ་ཐོན་གོང་ལ་ནི་ཁྱེད་ཕྱི་ནང་ཀུན་གྱིས་མི་མཐོང་ཞིང་མཚམས་པ་ལྟ་བུ་ཞིག་རེད། ད་ལན་རང་ཁྱིམ་ལ་མི་ཞུགས་ཤིག དཔོན་ཆུང་ཆོས་འཕེལ་སག་གི་སར་བྱོན་འགྲོ་བ་དེ་ང་མི་ཁ་ལ་རྒྱབ་ནི་རེད་ཟེར།

བདག་གིས་དེ་ལྟར་མིན་པའི་ལོ་རྒྱུས་གོང་བཞིན་བཤད་ནས་ཨ་ཏས་སོང་དང་ཆོག་གསུངས་པ་ཡིན་སྨྲས་པས། དཔོན་ལ་ཞུ་མ་ཕོད་ཀྱང་ང་རང་ལ་གཏམ་མང་པོ་བཤད་འདུག་ཀྱང་བཏང་སྙོམས་ལ་བསྐུར་ནས། ཨ་ཇོ་སང་གི་ཟུར་ལ་སོང་ངོ༌། །དེ་ནས་རང་ལོ་བཅོ་ལྔའི་དུས་ལོ་སར་རན་བྱུང་བས། དཔོན་མོ་དང་ཡུལ་མི་རྣམས་ཀྱིས་ང་རང་ཕར་འོང་དགོས་ཟེར། ཨ་ཇོ་སང་གིས་ད་ལོ་ཁྱོད་འདི་ཀར་འདུག་དགོས་གསུངས། ཨ་ཏས་ཅི་ཡང་མ་གསུངས་པས། ང་རང་ཨ་ཇོ་སང་གི་ཟུར་ལ་བསྡད། ལོ་སར་གྱི་ཚེས་གསུམ་ཉིན་ཕ་མ་གཉིས་ལ་བུ་དང་བུ་མོ་རྣམས་ཀྱིས་དྲིན་ལན་འཇལ་ ༨༡༽ཕྱིར་ཟས་སྣ་ཚོགས་ཀྱི་སྡེར་ཁ་བཤམས། དར་བཅས་ཕྱག་འཚལ་ཏེ་སྐུ་དྲིན་གསོ་དགོས་པས། དེར་ཨ་ཇོ་དང་ང་གཉིས་ལྷན་དུ་སོང་ནས། ཟས་སྣ་རྣམས་ཨ་མ་ལ་སྐུ་སྐལ་བཞག་སྟེ་ཚོགས་རྫས་བྱ། ཨ་ཏ་ལ་དངོས་སུ་བཤམས་ཏེ་གོང་བཞིན་སྐུ་དྲིན་གསོ་བ་སོགས་བྱས་ཏེ། དོ་ནུབ་དེ་ཀར་བསྡད་པའི་རྨི་ལམ་ན་རྒྱ་གར་ལྷོ་ཕྱོགས་སིདྡྷིའི་གླིང་རེད་ཅེས་པ་ཞིག་ཏུ་ཐོན་སོང་བས། དེ་ལ་མི་རིགས་མི་འདྲ་བ། ཁ་ཆེ་བལ་པོ་གོར་ཁ་བྲམ་ཟེ་ཨ་ཙ་ར་ལ་སོགས་པའི་མི་རིགས་དུ་མ་ཞིག་གིས་གྲུབ་ཐོབ་ཀུ་ཀུ་རས་པ་མཇལ་དུ་འགྲོ་བ་ཡིན་ཟེར་ནས་ཆུ་ཆེན་གཉིས་ཀྱི་འདུས་མདོར་རི་སྣ་ཐུར་དུ་ཟུག་པ་ཞིག་གི་རྩ་བ་ལ་གྲོང་བ་མང་པོ་འདུག་པས་དེའི་ནང་ཞིག་ཏུ་འགྲོ་འདུག བདག་གིས་འདི་རྨི་ལམ་ཡིན་པས་བདེན་གྲུབ་མེད། འོན་ཀྱང་སྔར་ང་རང་ཀུ་ཀུ་རས་པའི་བདེ་བསྐྱེད་ཀྱི་གསང་བའི་གྲོགས་སུ་འགྱུར་བ་ཡིན་པས། ད་རེས་ཡང་མཇལ་བའི་སྐལ་བ་རེ་ཡོད་ཐང་སྙམ་ནས། ཁོང་རྣམས་ཀྱི་རྗེས་སོར་ནས་སོང་མཐར། བར་སྐབས་ཞིག་ལ་བདག་བརྒྱལ་སོང་བ་ལྟར་ཅི་ཡིན་མ་གོ་བར་སོང་འདུག བརྒྱལ་སངས་པ་དང་མཉམ་དུ་རི་དེའི་རྩེ་མོར་ཐོན་འདུག ད་ནངས་སྔ་བའི་མི་རྣམས་ནི་གར་སོང་མ་ཤེས། རྩེ་ནས་མར་བལྟས་པས་རི་ངོས་དེར་ཤིང་སྣ་ཚོགས་སྐྱེ་ཞིང་བར་སྐབས་ཀྱི་མཚམས་རྣམས་སུ་ཁང་པ་མང་པོ་ཡོད་པ།

དེ་དག་གི་ནང་དུ་རྒྱ་ཡིག ཨ་ཀ་དང་པ་ཙ། ན་ད་དང་ཁ་ས། ག་ཙ་དང་ཏ་ཐ། ཨེ་ ༨༢༽ཨོ་དང་ཝ་མ། ར་ཉ་དང་ལ་བ། ཨི་ཨོཾ་དང་ཡ་ཥ། ཨུ་ཞ་དང་ཟ་ཤ། ཨེ་ཝཾ་དང་ཧཾ་ཧེ་ལ་སོག་སཔ་ཆུང་བ་སྤུ་ཤད་ཀྱིས་བྲིས་པ་ཙམ་དང༌། ཆེ་བ་གནམ་ས་ཁེབས་པ་ཙམ་རེ་འདུག བདག་གིས་དེ་དག་ཅི་ཡིན་སྙམ་ནས་མར་མར་སོང་བས། ས་ཁུགས་བཞི་མན་ཆད་མི་ཐར་བར་འདུག་པས། ཡར་རི་རྩེ་ལ་འོང་བའི་རྣལ་འབྱོར་པ་ཞིག་མགོ་བཏུམ་རྩ་རིལ་བྱས་ནས་ཉལ་འདུག་པས། བདག་གིས་ཁོང་ནད་པ་ཞིག་ཡིན་པར་འདྲ་བསམ་ནས་ཁྱེད་ནད་པ་ཨེ་ཡིན་སྨྲས་པས། ཁོང་རང་གི་མགོ་བཏུམ་ནས་ཡོད་པ་ཕུད་དེ་ང་རང་ལ་བལྟ་འདུག་པས། མི་ཡི་ལུས་ལ་སྤྲེའུའི་སྤུ་སྐྱེ་ཞིང་ཁ་མིག་གཉིས་མིན་པ་སྤུས་གང་བ་ཞིག་རེད། བདག་གིས་འདི་གྲུབ་ཆེན་ཀུ་ཀུ་རས་པ་ཡིན་ངེས་རེད། འདྲེ་ཞིག་ནི་མ་རེད་དད་པ་སྐྱེ་འདུག མི་ནི་མ་རེད་བཟའ་བཅའ་མེད་པ་ལ་འདིར་གཅིག་པུར་འདུག་དོན་མེད་སྙམ་ནས། བདག་གིས་ཕྱག་འཚལ་ཏེ་བླ་མ་ལགས་ཁྱེད་ལ་བདག་གིས་དུས་རྟག་པས་གསོལ་བ་བཏབ་ཀྱང༌། ད་ལན་མིན་པར་ཞལ་མི་མཇལ་བའི་དོན་ཅི་ཡིན་ལགས་ཞུས་པས། བླ་མའི་ཞལ་ནས་ང་ཁྱོད་ཀྱིས་མཐོང་མ་མྱོང་བས། གསོལ་འདེབས་ཅིའི་ཕྱིར་བྱེད་གསུངས༌། ཡང་བདག་གིས་ཁྱོད་དངོས་ཞལ་མཇལ་མ་མྱོང་ཡང༌། སྔོན་དག་སྣང་ལ་གྲུབ་ཐོབ་ས་ར་ཧ་པས་སྟེང་སྒོ་བདེ་བ་ཆེན་པོའི་གདམས་པ་བསྩལ་དུས། འོག་སྒོ་ཁམས་གསུམ་རོལ་བའི་མན་ངག་དུས་ལ་བབ་ཚེ། གྲུབ་པའི་དབང་ཕྱུག་སྔགས་ཀྱི་རྣལ་ ༨༣༽འབྱོར་པ་མི་ཕམ་ཀུ་ཀུ་རས་བསྩལ་འོང་གསུངས་ཏེ། ལུང་བསྟན་པ་ཡིན་པས་དེ་ནས་བཟུང་སྟེ་ཁྱེད་ལ་ཡིད་དུང་ངེ་བའི་དད་པས་གསོལ་བ་བཏབ་པ་ཡིན་ཞུས། ཁོང་ན་རེ་ཡུལ་འདི་ཁྱོད་ཀྱི་ཨེ་ཤེས་གསུངས། བདག་གིས་མི་ཤེས་ལགས་རི་ངོགས་འདིར་ནགས་ཚལ་གྱི་བར་དུ་ཁང་ཁྱིམ་དུ་མ་འདུག་ཀྱང༌། འོད་ཀྱི་རྣམ་པའི་རྒྱ་ཡིག་གི་རྒྱལ་པོ་སུམ་ཅུ། བློན་པོ་ལྔ། སྡེ་ཚན་གསུམ་སོགས་ཆེ་ཆུང་དུ་མ་འདུག མི་ནི་གཅིག་ཀྱང་མེད་པར་འདྲ་བས་མ་རིག་ལགས་ཞུས།

ཡང་བླ་མས་འོ་འདི་ཁྱོད་ཀྱི་ཕུང་པོའི་གནས་ཚུལ་རེད། ཁྱོད་ཀྱིས་འཁོར་ལོ་བཞི་པའི་མན་ངག་ལ་སྦྱངས་པས། རྩ་རླུང་ཐིག་ལེའི་སྒྲིབ་པ་ཅུང་ཟད་དག་པའི་སྟོབས་ཀྱིས་རླུང་སེམས་དྭངས་མ་ཡི་གེའི་རྣམ་པར་མངོན་དུ་གྱུར་བ་ཡིན་ནོ་གསུངས། བདག་གིས་ང་རང་གི་ལུས་མངོན་སུམ་དུ་ཡོད་པས། ཡུལ་འདི་ངའི་ལུས་ཀྱི་གནས་ཚུལ་ཇི་ལྟར་ཡིན་ལགས་ཞུས། ཡང་བླ་མས་ཁྱོད་ལ་སྔར་ནས་ཕྱི་སྒྱུར་ལུས་སྟོང་ར། ནང་རྩ་རླུང་སྟོང་ར། གསང་བ་སེམས་ཉིད་འོད་གསལ་དུ་ངོ་སྤྲད་ནས་ཡོད་པ་ལ། ད་དུང་ལུས་བདེན་གྲུབ་ཏུ་འཁྲུལ་བ་དེའི་དབང་གིས་ལུས་གནས་རི་དང་ནགས་ཚལ་ཆུ་མཚོ་ཁང་ཁྱིམ་རྣམས་སུ་སྣང་བ་ཡིན་པས། དེ་མན་ངག་ལམ་སྒྲོལ་གྱི་ཐབས་ལ་བརྩོན་པ་གལ་ཆེ་གསུངས། ཡང་བདག་གིས་དེ་ན་ཡུལ་འདི་ལུས་ཀྱི་རྩ་གནས་དག་ཇི་ལྟར་དུ་མཚུངས་པ་ཡིན་བླ་མ་ཉིད་ཀྱིས་གསུང་དུ་གསོལ། ཞུས་ཚེ། བཀའ་བསྩལ་པ། ༨༤༽རིགས་ལྡན་མ་ཉོན་ཅིག། རི་འདིའི་རྩེ་མོར་ནགས་ཚལ་དང༌། དེའི་བར་མཚམས་ཁང་མིག་སོ་གཉིས་སྒོ་ཆོས་འབྱུང་ཨེ་ཡིག་གིས་མཚན་པ་ཅན་དུ་ཡོད་པ་དེ་ནི་སྤྱི་བོ་བདེ་བ་ཆེན་པོའི་གནས་ཡིན་ནོ། །དེའི་འོག་ཏུ་ཁང་མིག་བཅུ་དྲུག་སྒོ་བཾ་ཡིག་གི་དབྱིབས་ཅན་དུ་ཡོད་པ་ནི་མགྲིན་པ་ལོངས་སྤྱོད་ཀྱི་གནས་ཡིན་ནོ། །དེའི་འོག་ཏུ་ཁང་མིག་བརྒྱད་པ་སྒོ་ཟླུམ་ལ་འཁྱིལ་བར་ཡོད་པ་ནི་ཆོས་ཀྱི་འཁོར་ལོའི་གནས་ཡིན་ནོ། །དེའི་འོག་ཏུ་ཁང་མིག་དྲུག་ཅུ་རྩ་བཞི་སྒོ་ཆོས་འབྱུང་གྲུ་གསུམ་གྱིས་མཚན་པར་ཡོད་པ་ནི་སྤྲུལ་བའི་འཁོར་ལོའི་གནས་ཡིན་ནོ། །དེ་དག་གི་ནང་དུ་ཡི་གེའི་རྣམ་པར་ཡོད་པ་ནི་རྩ་རླུང་གནད་དུ་བསྣུན་ན་ཐིག་ལེ་སྐུ་རུ་སྨིན་པའི་ས་བོན་ཡིན་ནོ། །དེའི་འོག་ཏུ་ཁྱོད་བསྒྲོད་མ་ནུས་པ་དེ་ཕྱག་རྒྱ་རྣམ་པ་གསུམ་ལ་བརྟེན་ནས་གསང་བའི་མྱུར་ལམ་ལ་བསླབ་པར་བྱ་དགོས་སོ། །དེ་ལ་དངོས་སྒྱུ་ལུས་ལས་རུང་དུ་བྱ་བ་ལ། རྩ་ཐོད་སྦྱོར། རླུང་ཐོད་སྦྱོར། ཐིག་ལེ་ཐོད་སྦྱོར་རྣམས་ལ་སྦྱང་བ་དེ་ལ་དུ་མ་ཡོད་ཀྱང༌།

མདོར་བསྡུ་ན་ཁམས་གསུམ་རོལ་བའི་མན་ངག་ཁོ་ནར་འདུ་སྟེ། དེ་ལ་དང་པོ་རྩ་ཐོད་སྦྱོར་ཞེས་པ་ནི་དག་མ་དག་གི་རྩའི་རྣམ་དབྱེ་བྱེད་པ་དང༌། མ་དག་པའི་རྩ་ལ་དག་པ་ཡེ་ཤེས་ཀྱི་རླུང་རྒྱས་བཏབ་ནས་ཡེ་ཤེས་ཀྱི་རྩ་རུ་དག་པར་བྱེད་པ་ཡིན་ནོ། །སྤྱིར་རྡོ་རྗེའི་ཕུང་པོར་ཁྲག་གི་རྒྱུན་གནས་པའི་རྩ་སྟོང་ཕྲག་བདུན་ཅུ་རྩ་གཉིས་དང༌། ལས་རླུང་རྒྱུ་བའི་རྩ་ཉི་ཁྲི་ཆིག་སྟོང་དང་ ༨༥༽དྲུག་བརྒྱ་ཐམ་པ། རླུང་ཁྲག་མི་རྒྱུ་བའི་རྩ་གཅིག འཁོར་ལོ་ལྔས་བསྡུས་པའི་རྩ་ལྔ་བཅུ་རྩ་བདུན། ཡུལ་རྐྱེན་གྱིས་བསྡུས་པའི་རྩ་སོ་གཉིས། བྱང་ཆུབ་སེམས་སྤྲིན་གྱི་ལམ་རྩ་སོ་གཉིས་ཡོད་དོ། །བསྡུ་ན་རྩ་གསུམ་དང་འཁོར་ལོ་བཞིའམ་ལྔར་འདུས་ལ། དེ་ལ་རྩ་གསུམ་སྔར་དང་མཚུངས་ཀྱང༌། ད་ལན་དབུ་མའི་མཚན་ཉིད་འདི་ལྟར་དགོས་སོ། །ཆུ་ཤིང་ལྟར་དྲང་བ། ཏིལ་མར་ལྟར་གསལ་བ། པདྨ་ལྟར་སྲབ་པ། རྒྱ་སྐགས་ལྟར་དམར་བ། དེའི་ཡར་མར་ལ་དཀར་དམར་གྱི་ས་བོན་གནས་པ། གཡས་སུ་རོ་མ་དམར་མོ་ཁ་གྱེན་དུ་ཕྱོགས་པ་ཤེས་རབ་ཟླ་མཚན་འབབ་པའི་གནས་དག གཡོན་རྐྱང་མ་དཀར་པོ་ཁ་ཐུར་དུ་ཕྱོགས་པ་མི་བསྐྱོད་འབབ་པའི་གནས་སོ། །མོ་ལ་རོ་མ་དྲང་པོར་ཡོད་པའི་སྟོབས་ཀྱིས་ཁམས་རྫོགས་ཚེ་ཟླ་རེ་ལ་ཟླ་མཚན་ཡོད་དོ། །ཕོ་ལ་རྩ་སྣ་འགུགས་པར་ཡོད་པས་ཁམས་ཉམས་པའི་ཁྲག་སྣ་སྒོ་ནས་ཐོན། གནོད་བྱེད་གདོན་དང༌། རྩ་ཁ་ཕྱེ་བའི་སྨན་སྟོབས་ཀྱིས་ཆུ་ལམ་རྡོ་རྗེའི་སྦུབ་ནས་འབྱུང་སྲིད་དོ། །ཀུན་འདར་མའི་རྩ་སྣ་ནར་མར་ཡོད་པའི་རྒྱུས་ཐིག་ལེ་འབབ་ལྡོག་སོགས་ཀྱི་ལས་བྱས་སོ། །མདོར་རྩ་གསུམ་གྱི་རྩ་མོ་རྣམས་ཡར་ཟུག་ཅིང་རྩ་བ་ཐུར་དུ་ཟུག་པ་ལས་དྲི་ཆུ་གཤང་གཅི་ཐིག་ལེ་རྣམས་ཀྱི་འབྱུང་གནས་སོ། །དེ་ལྟ་བུའི་རྩ་གཙོ་བོ་གསུམ་ལས་འཁོར་ལོ་ལྔ་དང་གཞན་ཡང་ལུས་ཀྱི་མགོ་མཇུག་ཐམས་ཅད་ཀྱི་རྩ་རྣམས་གྱེས་པ་ཡིན་ནོ། །འཁོར་ལོ་ལྔ་ནི་སྤྱི་བོར་ངོ་བོ་མེ་ ༨༦༽ལོང་ཡེ་ཤེས་ལ་རྣམ་པ་རྩ་འདབ་དཀར་ལ་དྭངས་གསལ་སོ་གཉིས།

མགྲིན་པར་ངོ་བོ་སོར་རྟོགས་ཡེ་ཤེས་ལ་རྣམ་པ་རྩ་འདབ་དམར་གསལ་བཅུ་དྲུག སྙིང་གར་ངོ་བོ་ཆོས་དབྱིངས་ཡེ་ཤེས་ལ་རྣམ་པ་རྩ་འདབ་མཐིང་སྐྱ་བརྒྱད། ལྟེ་བར་ངོ་བོ་མཉམ་ཉིད་ཡེ་ཤེས་ལ་རྣམ་པ་རྩ་འདབ་སེར་སྐྱ་དྲུག་ཅུ་རྩ་བཞི། གསང་བར་ངོ་བོ་བྱ་གྲུབ་ཡེ་ཤེས་ལ་རྣམ་པ་རྩ་འདབ་ལྗང་སྐྱ་བདུན་ཅུ་རྩ་གཉིས། དེ་ལྟ་བུའི་རྩ་དེ་དག་གསལ་ངར་མ་ཐོན་བར་དུ་བསྒོམ་དགོས་སོ། །དེས་རྩ་ཁམས་གནས་སུ་དག་ནས་རྣམ་སྨིན་རིག་འཛིན་གྱི་ས་བོན་རྒྱུད་ལ་ཐེབ་པའོ། །གཉིས་པ་རླུང་ཐོད་སྦྱོར་ཞེས་པ་ནི་ལས་རླུང་དབྱིངས་སུ་དག་དགོས་པས། དེ་ལ་རླུང་བཅུ་ལས་རུང་དུ་བྱས་ཏེ། རླུང་སེམས་དབུ་མར་འདྲེས་ན་སྣ་བ་དབང་ཐོབ་ཀྱི་ཡོད་ཏན་དུ་མ་འབྱུང་བ་ཡིན་ནོ། །དེ་ལ་མདོར་བསྡུས་ན་ནང་རང་གནས་ཀྱི་རྩ་བའི་རླུང་ལྔ། ཕྱེ་རྟེན་འབྲེལ་ཡན་ལག་གི་རླུང་ལྔ་སྟེ་རླུང་བཅུའོ། །དེ་ལ་ནང་རང་གནས་ཀྱི་རླུང་ལྔའི་ཁ་དོག་དང་རྒྱུ་བའི་ཚུལ་ནི་འདི་ལྟ་སྟེ། གྱེན་རྒྱུའི་ངོ་བོ་སྣང་མཐའ་རྣམ་པ་རླུང་དམར་པོ་མགྲིན་པར་གནས་ཏེ་ཟས་ཀྱི་རོ་ལེན་པ་དང་ངག་གི་བརྗོད་པ་བྱེད་དོ། །ཐུར་སེལ་གྱི་ངོ་བོ་དོན་གྲུབ་རྣམ་པ་རླུང་ཁམས་ཀྱི་རླུང་གསང་གནས་སུ་གནས་ཏེ་དྲི་གཅི་དོར་བའོ། །མེ་མཉམ་གྱི་ངོ་བོ་རིན་འབྱུང་རྣམ་པ་ཁམས་ཀྱི་རླུང་ལྟེ་བར་གནས་ཏེ་ཟས་ཞུ་བ་སོགས་བྱེད་དོ། །སྲོག་འཛིན་གྱི་ངོ་བོ་་མི་བསྐྱོད་རྣམ་པ་ཆུ་ ༨༧༽ཁམས་ཀྱི་རླུང་སྙིང་གར་གནས་ཏེ་དྲན་པའི་རྟེན་བྱེད་དོ། ཁྱབ་བྱེད་ཀྱི་ངོ་བོ་རྣམ་སྣང་རྣམ་པ་ནི་ནམ་མཁའི་ཁམས་ཀྱི་རླུང་ནང་གི་ལྷུ་ཚིགས་རྣམས་ལ་གནས་ཤིང་ཡན་ལག་འཕེན་སྡུད་བྱེད་དོ། །ཕྱི་རྟེན་འབྲེལ་ཡན་ལག་གི་རླུང་ལྔ་ནི་དབང་པོ་ལྔ་ནས་རྒྱུ་ཞིང་རྩ་བ་སྙིང་གར་སྲོག་འཛིན་དང་ཆུན་གཅིག་གོ། །དེ་ལ་རྒྱུ་བ་མེ་ཁམས་མིག་དབང་ནས་འབྱིན་འཇུག་བྱེད། རྣམ་པར་རྒྱུ་བ་སྔོ་སྐྱ་རྣ་བ་ནས་འབྱིན་འཇུག་བྱེད་དོ། །ཡང་དག་རྒྱུ་བ་ས་ཁམས་སྣ་ནས་འབྱིན་འཇུག་བྱེད་དོ། །རབ་ཏུ་རྒྱུ་བ་ཆུ་ཁམས་ལྕེ་དབང་ནས་འབྱིན་འཇུག་བྱེད་དོ། །ངེས་པར་རྒྱུ་བ་རླུང་ཁམས་ལུས་དབང་ནས་འབྱིན་འཇུག་བྱེད་དོ། །སྲོག་འཛིན་དང་ཐུར་སེལ་རོ་རྐྱང་གཉིས་ནས་གཉིས་རྒྱུ་ཞིང༌།

མེ་མཉམ་དང་གྱེན་དུ་རྒྱུ་བ་རོ་རྐྱང་ནས་རེ་རེ་རྒྱུ། རླུང་ཕྲ་བ་རྣམས་ནི་སྙིང་གའི་རྩ་འཁོར་དུ་གནས་པའོ། །དེ་ལྟ་བུའི་རླུང་གཙོ་བོ་ལྔ་རྒྱུ་ཚུལ་ལྟར་ཡན་ལག་དང་འཁོར་གྱི་རླུང་རྣམས་ཀྱང་རྒྱུ་བ་ཡིན་ནོ། །དེ་ལྟར་རླུང་ཞུགས་གནས་ཐིམ་གསུམ་ལ་སྦྱངས་པ་ཐོན་པར་བྱ་བ་དང༌། འབྲུ་གསུམ་འབྱིན་འཇུག་གནས་ལྡང་ལ་བརྩོན་ན་མཐར་ཚེ་དབང་རིག་འཛིན་གྱི་ས་བོན་རྒྱུད་ལ་ཐེབས་ནས་རླུང་སེམས་དབུ་མར་འདྲེས་ཏེ་ལས་རླུང་དབྱིངས་སུ་ཟད་པར་འགྱུར་རོ། །གསུམ་པ་ཐིག་ལེ་ཐོད་སྦྱོར་ལ་ཕྱག་རྒྱ་གསུམ་ལས། དང་པོ་ལས་ཀྱི་ཕྱག་རྒྱ་བསྒོམ་པ་ལ་རྩ་གསུམ་འཁོར་ལོ་ལྔ་དང་བཅས་པ་གསལ་གདབ། དེའི་སྤྱི་བོར་བདེ་ ༨༨༽ཆེན་གྱི་འཁོར་ལོར་ཧྃ་དང༌། ལྟེ་བ་སྤྲུལ་པའི་འཁོར་ལོར་ཨ་ཤད། གནས་གསུམ་ལ་རང་རང་གི་ཡི་གེ་རྣམས་གསལ་གདབ། ཨ་ཧྃ་རེག་པ་འཕྲོད་པས་སྤྱི་བོའི་བདུད་རྩི་བ་འོ་ལྟར་འཛག་པ། རླུང་གིས་ཐིག་ལེ་སྣ་འདྲེན་ནས་རྩ་འཁོར་ཐམས་ཅད་ལ་ཁྱབ་པ་དང༌། སྤེལ་བ། ཡར་འདྲེན་པ་ལ་སོགས་པ་དཔེར་ན་སྙུག་སྦུབ་ཏུ་ཆུ་འདྲེན་པ་ལྟར་རླུང་གིས་བྱང་སེམས་གང་དུ་འདྲེན་པའི་ནུས་པ་ཐོན་པ་གལ་ཆེ། དེས་རླུང་ཐིག་ལས་སུ་རུང་སྟེ་རྩ་འཁོར་རྣམས་ཀྱི་དབུས་ཀྱི་ཡི་གེར་སེམས་བཟུང་བས་རོ་རྐྱང་གི་རླུང་དབུ་མར་ཐིམ་པས་དགའ་བ་བཞིའི་ཡེ་ཤེས་མངོན་དུ་བྱེད་པར་འགྱུར་རོ། །གཉིས་པ་ལུས་ཀྱི་ཕྱག་རྒྱ་བསྒོམ་པ་ལ་སྔར་ལྟར་ཕྱི་ནང་གི་སྟོང་ར་རྣམས་གསལ་བཏབ་ལ། རང་ཉིད་སྐད་ཅིག་གིས་ཡི་དམ་གྱི་སྐུ་རུ་གསལ་ནས་རླུང་བུམ་ཅན་བཟུང་ལ་རྩ་གསུམ་འཁོར་ལོ་ལྔའི་རྩ་བདུད་གོང་འོག་གཉིས་ལ་ཐིག་ལེ་དཀར་དམར་ཞལ་སྦྱོར་དུ་བསྒོམ། འཁོར་ལོ་ལྔའི་ས་བོན་སྔར་ལྟར་གསལ་ནས་ཆུ་སྐྱེས་པདྨ་འདབ་མ་བཞི་པའི་དབུས་སུ་བཾཿ འདབ་བཞིར་ཧ་རི་ནི་ས་དང༌། ཕྱི་དབྱིབས་ཆོས་འབྱུང་དམར་པོ་རུ་གསལ་གདབ་ལ། དེ་ནས་རིགས་ཅན་གྱི་དཔའ་བོ་ཡིད་རྒྱར་བསྒོམས་ལ། རྩ་གསུམ་འཁོར་ལོ་ལྔ་དང་བཅས་པ་གསལ་ལ།

རྟགས་ཀྱི་རྡོ་རྗེ་དཀར་པོ་རྩེ་ལྔ་བའི་དབུས་སུ་ཧཱུྃཿ དཀར་པོ་ཆུ་ཤེལ་གྱི་མདོག་ལྟར་མགོ་ཐུར་དུ་ལྟ་བ། ར་བཞི་ལ་ར་ཙ་ཧྲི་ཡ་བཞི་དང༌། གཞན་ཡང་ཐབས་ཤེས་ ༨༩༽གཉིས་ཀྱི་རྩ་ཁམས་གྲངས་ཅན་དང༌། གྲངས་མེད་ཐམས་ཅད་ལ་ཡི་གེ་ཨ་ལི་དང་ཀ་ལི་ཐིག་ལེ་ལ་སོགས་པ་གསལ་བར་བསྐྱེད། དེ་ནས་ལྟེ་བའི་ཨ་ཐུང་ལས་ཡེ་ཤེས་ཀྱི་མེ་དབུ་མའི་ལམ་བརྒྱུད་དེ་སྤྱི་བོའི་ཧཾ་ལ་རེག་པ་ལ་རྒྱུ་བྱས། ཡབ་ཀྱི་རྟགས་ཀྱི་སེམས་དཔའ་ལ་རྐྱེན་བྱས་ཏེ། རྩ་གནས་སོ་སོ་ནས་བྱང་ཆུབ་སེམས་ཀྱི་རྒྱུན་བབ་ནས་དབུ་མར་འདྲེས་པར་བསམ། ཧཾ་ལས་བདུད་རྩིའི་ཐིག་པ་བཅུ་དྲུག་སྤྱི་བོར་བབ་པས་དགའ་བའི་ཡེ་ཤེས་གོང་འཕེལ་དུ་གྱུར་བར་བསམ། བརྒྱད་མགྲིན་པར་བབ་པས་མཆོག་དགའི་ཡེ་ཤེས་གོང་འཕེལ་དུ་གྱུར་བར་བསམ། བཞི་སྙིང་གར་བབ་པས་ཁྱད་དགའི་ཡེ་ཤེས་གོང་འཕེལ་དུ་གྱུར་བར་བསམ། གཉིས་ལྟེ་བར་བབ་པས་ལྷན་དགའི་ཡེ་ཤེས་གོང་འཕེལ་དུ་གྱུར་བར་བསམ། གཅིག་གསང་གནས་སུ་བབ་པས་དགའ་བྲལ་གྱི་ཡེ་ཤེས་གོང་དུ་འཕེལ་བར་བསམ་པ་ནི་མས་བརྟན་གྱི་དགའ་བ་བཞི་ཡིན་ནོ། །ཡང་རླུང་དང་རིག་པའི་སྟོབས་ཀྱིས་ཐིག་ལེ་རྣམས་མས་ནས་ཡར་སྤྱི་བོར་ཧཾ་ལ་བསྲེ་བའི་བར་ཡས་བརྟན་གྱི་དགའ་བ་བཞི་ཡིན་ནོ། །གཞན་རྩ་གནས་ཀུན་ལ་དཀར་ཆ་དག་པ་སྐུ། དམར་ཆ་དག་པ་གསུང༌། རླུང་སེམས་དག་པ་ཐུགས་རྡོ་རྗེར་གྱུར་བར་བསམ། འཁོར་ལོ་རྣམས་སུ་ས་ཆུ་གནས་སུ་དག་ནས་སྐུ་རྡོ་རྗེ། མེ་རླུང་གཉིས་དག་ནས་གསུང་རྡོ་རྗེ། ནམ་མཁའ་དང་སེམས་གཉིས་དག་ནས་ཐུགས་རྡོ་རྗེའི་རང་བཞིན་མངོན་དུ་གྱུར་བར་བསྒོམ་མོ། །མདོར་ན་ ༩༠༽ཕྱི་སྒྱུ་ལུས་རགས་པ་དཀྱིལ་འཁོར་གསུམ་དང༌། ནང་རྩ་ཐིག་རླུང་གསུམ་རྡོ་རྗེ་གསུམ་དང༌། གསང་བ་བདེ་གསལ་མི་རྟོག་སྐུ་གསུམ་གྱི་རང་བཞིན་ཡིན་པས། དེ་ཉིད་མངོན་དུ་བྱས་ཏེ་ཉམས་སུ་བླང་བས་ཕྱག་རྒྱའི་རིག་འཛིན་གྱི་གོ་འཕང་ཐོབ་པ་ཡིན་ནོ། །གསུམ་པ་ཐབས་ཀྱི་ཕྱག་རྒྱ་ནི་མཚན་ཉིད་དང་ལྡན་པ་རིགས་ལྔའི་སྒྱུ་འཕྲུལ་གྱི་དཔའ་བོ་བརྟགས་པ་དང་འགུགས་པ་དང་སྦྱང་བ་སོགས་ལེགས་པར་བྱས་ཤིང༌།

ཐོག་མར་སྨིན་གྲོལ་གཉིས་ཀྱི་སྒོར་བཙན་ནས་ཕྱི་ནང་གསང་གསུམ་གྱི་བསྐྱེད་རྫོགས་ལ་ནུས་པ་དང་རྟགས་ཐོནཔར་བྱེད་དུ་བཅུག་ལ། སྐུ་གསུང་ཐུགས་ཀྱི་དམ་ཚིག་གི་གནས་རྣམས་ལེགས་པར་བསྩལ་ནས་སྒོ་གསུམ་གྱི་བྱ་བ་ཆོས་མིན་དུ་སྐད་ཅིག་ཀྱང་མི་འགྲོ་བར་བྱས་ཏེ། དོན་དབང་ལ་གསུམ་པས་སྨིན་གྲོལ་ལ་བཀོད་དོ། །དེ་ནས་ཐབས་ཤེས་ལྷར་གསལ་བའི་སྐུ་དབུས་སུ་རྩ་གསུམ་འཁོར་ལོ་ལྔ་དང་བཅས་པ་གསལ་ལ། གནས་ལྔར་ཐབས་ལ་དཔའ་བོ་སྡེ་ལྔ་དང༌། ཤེས་རབ་ལ་དཔའ་མོ་སྡེ་ལྔ། ཡན་ལག་བཞི་ལ་སྒོ་བ་ཡབ་ཡུམ། གཞན་ཡང་རྩ་གནས་ཐམས་ཅད་དཔའ་བོ་དང་མཁའ་འགྲོའི་རྣམ་པར་གནས་ལྔ་ལྟར་ཐབས་ཤེས་ཀྱི་ཚུལ་དུ་བསྒོམ་མོ། །གཙུག་ཏོར་ཡེ་ཤེས་ཀྱི་འཁོར་ལོའི་དབུས་སུ་ཟླ་གདན་ལ་ཧཾ་དང༌། ལྟེ་བ་ནས་སོར་བཞིའི་མཚམས་སུ་དབུ་མའི་མར་སྣེ་ལ་དགའ་བ་དང་བདེ་བའི་རྩ་མདུད་ཉི་ཟེར་ལྟར་ཡོད་པའི་དབུས་སུ་ཨ་ཤད་དམར་པོ་རྒྱ་ཁབ་ཀྱི་རྩེ་བཅས་པ་ལྟ་བུ་ལ་ ༩༡༽ཡེ་ཤེས་ཀྱི་མེ་ཉུག་ཉུག་ཏུ་འབར་བ་ཞིག་བསྒོམ། དེ་ནས་ཐབས་ཀྱི་རྒྱུ་བཞི་དང༌། ཤེས་རབ་མའི་རྐྱེན་བཞི་སྟེ། ཡན་ལག་བརྒྱད་ལྡན་གྱི་སྦྱོར་བ་རྩོམ་ནས་གཅིག་ཏུ་འཁོད་པ་ཚོགས་ལམ། ལུས་ཀྱི་དབང་ཤེས་ཀྱིས་བདག་རྐྱེན་བྱས་ཏེ། སྤྱི་བོའི་བདུད་རྩིའི་སེམས་སྤྲིན་གཡོས་པ་དམིགས་པའི་རྐྱེན་དུ་གྱུར་ཞིང༌། དགའ་བཞི་རིམ་གྱིས་མྱོང་བ་ནི་སྦྱོར་བའི་ལམ་ཡིན་ནོ། །དེ་ནས་ཐབས་ཀྱི་སེམས་སྤྲིན་ཤེས་རབ་མའི་མཁའ་གསང་དུ་བབ་ནས་དཀར་དམར་ཞལ་མཇལ་ཏེ། ཀུན་རྟོག་བརྒྱད་ཅུའི་རྟོགས་པ་དབྱིངས་སུ་བཅོམ་ནས་བརྗོད་བྲལ་མཉམ་ཉིད་ཀྱི་ཡེ་ཤེས་མངོན་དུ་གྱུར་པ་དེ་ལ་འོག་སྒོ་ཁམས་གསུམ་རོལ་པ་ཞེས་བརྗོད་པ་ཡིན་ནོ། །ཐིག་ལེ་མཁའ་གསང་ནས་པདྨའི་ཟེའུ་འབྲུར་ཐོན་པས་དུས་སྦྱོར་གཅིག་གི་རླུང་ནུས་ནས་ས་དང་པོའི་ཡོན་ཏན་ཐོབ། ཟེའུ་འབྲུ་ནས་གསང་གནས་སུ་འདྲེན་པས་དུས་སྦྱོར་གཉིས་ཀྱི་རླུང་ནུབ་ནས་ས་གཉིས་པ་ཐོབ།

ལྟེ་གསང་གི་བར་དུ་འདྲེན་པས་དུས་སྦྱོར་གསུམ་པའི་རླུང་དག་ནས་ས་གསུམ་པ་ཐོབ། ལྟེ་བར་ཐོན་པས་དུས་སྦྱོར་བཞི་པའི་རླུང་དག་པ་བཞི་ས་ཐོབ། སྙིང་ལྟེའི་བར་དུ་འདྲེན་པས་དུས་སྦྱོར་ལྔ་པའི་རླུང་དག་པ་ལྔ་ས་ཐོབ། སྙིང་གར་ཐོན་པས་དུས་སྦྱོར་དྲུག་གི་རླུང་དགཔ་པ་དྲུག་ས་ཐོབ། སྙིང་ག་དང་མགྲིན་པའི་བར་དུ་འདྲེན་པས་དུས་སྦྱོར་བདུན་པའི་རླུང་དག་པ་བདུན་ས་ཐོབ། སྙིང་ལྟེའི་བར་དུ་འདྲེན་པས་དུས་སྦྱོར་ལྔ་པའི་རླུང་དག་པ་ལྔ་ས་ཐོབ། སྙིང་གར་ཐོན་པས་དུས་སྦྱོར་དྲུག་གི་རླུང་དག་པ་དྲུག་ས་ཐོབ། སྙིང་ག་དང་མགྲིན་པའི་བར་དུ་འདྲེན་པས་དུས་སྦྱོར་བདུན་པའི་རླུང་དག་པ་བདུན་ས་ཐོབ། མགྲིན་པར་ཐོན་པས་དུས་སྦྱོར་བརྒྱད་པའི་རླུང་དག་པ་བརྒྱད་ ༩༢༽ས་ཐོབ། མགྲིན་པ་ནས་སྨིན་མཚམས་བར་ལ་ཐོན་དུས་དུས་སྦྱོར་དགུ་བའི་རླུང་དག་པ་དགུ་ས་ཐོབ། སྨིན་མཚམས་ནས་སྤྱི་བོ་བར་ལ་འདྲེན་པས་དུས་སྦྱོར་བཅུ་པའི་རླུང་དག་པ་བཅུ་ས་ཐོབ་ནས་ལྷུན་གྱིས་གྲུབ་པའི་རིག་འཛིན་མངོན་དུ་བརྙེས་པ་ཡིན་ནོ། །ཡང་ཐིག་ལེ་སྤྱི་བོར་ཐོན་པས་ས་བཅུ་གཅིག་ཀུན་ཏུ་འོད་དང༌། སྤྱི་བོར་དང་གཙུག་ཏོར་བར་ལ་ཐོན་པས་ས་བཅུ་གཉིས་མ་ཆགས་པདྨ་ཅན་དང༌། གཙུག་ཏོར་དུ་ཧཾ་དང་རོ་གཅིག་ཏུ་འདྲེས་པས་ས་བཅུ་གསུམ་རྡོ་རྗེ་འཛིན་པའི་ས་རུ་འགོད་པ་ཡིན་ནོ། །དེ་ལྟར་སྦྱོར་བའི་གནད་ལ་བརྟེན་ནས་སྒྲོལ་བ་རྒྱུ་དང་འབྲས་བུ་ས་ལམ་ཐམས་ཅད་རིམ་པར་མི་ལྟོས་པར་གཅིག་ཆར་དུ་བསྒྲོད་པའི་མྱུར་ལམ་དམ་པ་འདི་ཡིན་ནོ། །དེ་ལྟར་ཁྱོད་ཀྱིས་ཉམས་སུ་ལོངས་དང་ཐིག་ལེ་སྐུ་རུ་སྨིན་ཏེ་ཁ་སྦྱོར་ཡན་ལག་བདུན་གྱི་རིག་སྐུ་མངོན་དུ་གྱུར་ནས་ཟུང་འཇུག་རྡོ་རྗེ་འཆང་གི་གོ་འཕང་ཚེ་འདིར་ཐོབ་པར་འགྱུར་རོ། ཞེས་གསུངས་པ་དང་མཉམ་དུ་འོད་ཀྱི་ཐིག་ལེ་དཀར་པོ་ཞིག་ཏུ་གྱུར་ནས་རང་གི་སྤྱི་བོར་ཐིམ་སྣང་འཆར་ཚེ་གཉིད་ལས་སད་དོ། །ནངས་སྔ་མོ་ནངས་ཇ་འཐུང་ནས་ཨ་ཏ་ལ་ཁམས་བདེ་ཞུས་ནས།

ཨ་ཇོ་ངེད་གཉིས་ཕྱིར་འོང་བའི་ལམ་ཁ་ན་བུད་མེད་མཛེས་མ་ཞིག་ང་རང་དང་མཉམ་དུ་འོང་འདུག ཨ་ཇོ་ཁོང་གིས་ནི་མི་གཟིགས་པ་འདྲ། བདག་གིས་ཅི་ཡིན་བསམ་ནས་བློ་མ་ཁེལ་ཀྱང་ཅི་ཡང་མ་སྨྲས། མོ་རང་ང་དང་ ༩༣༽མཉམ་དུ་གཟིམ་ཆུང་ཉི་འོད་འཁྱིལ་ནང་དུ་ཐོན་བྱུང༌། བདག་གིས་ཁྱོད་སུ་ཡིན་དྲིས་པས། ཁོང་ན་རེ་ང་གཡུ་སྒྲོན་ལྷ་མོ་ཡིན། ད་ཁྱོད་ཀྱིས་མཁའ་འགྲོའི་བཀའ་བཞིན་ཟབ་གཏེར་གྱི་ཁ་བྱང་གཏན་ལ་ཕབ་ནས་འགྲོ་དོན་ལ་སྤྱོད་ཅིག་ཟེར། བདག་གིས་ང་རང་གིས་ཡི་གེ་འབྲི་རྒྱུ་མི་དགོས་ཡིག་ངོ་མི་ཤེས་པས་ཇི་ལྟར་བྲི་སྨྲས། ཁོང་ན་རེ། བདག་གིས་དྲུང་ཡིག་བྱེད་ན་ཆོག་ཟེར་བས། བདག་གིས་ཨ་ཇོའི་སྣག་སྙུག་བླང་ནས་ཤོག་གུ་བཅས་མོ་རང་གི་ལག་ཏུ་བཞག་པས། མོ་རང་གིས་ད་ཁྱོད་ཀྱིས་སྔར་མཁའ་འགྲོས་གསུངས་པའི་ཁ་བྱང་གི་བརྡ་དོན་རྣམས་སྨོས་ཤིག་ཟེར། བདག་གིས་ཀྱང་ཚིག་ལྷག་ལུས་མེད་པར་སྨྲས་པ་ཡི་གེར་བྲིས་ནས། ད་ཁྱོད་ཀྱིས་ཐུམ་བྱས་ལ་མགུལ་དུ་ཐོག་ཟེར་ནས་མི་སྣང་བར་གྱུར། དེ་ནས་བདག་གིས་དེ་ལྟར་བྱས་ནས་མགུལ་དུ་བཏགས། མཐར་ཡང་བྲི་བྱས་ཏེ་གཏེར་གཞུང་དུ་གསལ་བའོ། །དེ་ནས་ཡང་ཟླ་བ་བཅུ་བའི་ནང་དུ་ཁམས་ཕྱོགས་ཀྱི་དབུས་མཇལ་པ་དུ་མ་འོང་འདུག་པས། དེ་དག་གི་ནང་ནས་རྫ་རྒྱ་དགོན་པའི་རྫོགས་ཆེན་དཔལ་དགེ་སྤྲུལ་སྐུ་རེད་ཟེར་བའི་དབུས་སྒར་བ་ཞིག་ཐོན་ནས། ཨ་ཇོ་སང་ལ་གནས་ཚངས་གཡར་དགོས་ཞུས། གནས་ཚང་གཡར་བས་མགྲོན་པོ་རྣམས་ཐོན་བྱུང༌། བདག་གིས་ཉི་མཐོང་གི་ཤེལ་སྒོའི་ནང་ནས་མགྲོན་པོ་རྣམས་ལ་བལྟས་པས། དེ་དག་གི་ནང་ནས་བླ་མ་དབུ་སྐྲ་ཅན་ཞིག་འདུག་པས། དེ་མཇལ་མ་ཐག་སྣང་བ་ ༩༤༽གནས་འགྱུར་ནས་ཀུན་མཁྱེན་ཀློང་ཆེན་རབ་འབྱམས་ཟེར་བ་དེ་དངོས་རེད་བསམ་ནས་མིག་མཆི་མ་འཁྲུགས། ལུས་ལ་སྤུ་གཡོ་བའི་སྟོབས་ཀྱིས་ཐལ་མོ་སྦྱར་ནས་ཐུགས་རྗེ་མ་ཆུང༌། ཚེ་རབས་ཀུན་ཏུ་འབྲལ་བ་མེད་པར་ཤོག་སྨྲས་པས། ཨ་ཇོའི་ནག་མོ་སྒྲོནདཀར་ཞེས་པས་འདི་སྐད་ཟེར།

ཧོ་ཧོ། ཁྱེད་ལ་ཕོ་དགའ་མེད་བསམ་པས་མ་ཡིན་པ་འདྲ། ཕོ་དགའ་ཡོད་གི། ཕ་གི་བླ་མ་མཐོང་ནི་གིས་འདོད་ཆགས་སྐྱེས་ནས་མི་འབྲལ་བར་ཤོག་ཟེར་བས། སྐྱིད་གྲོང་དཔོན་ཆུང་བཅོ་ལྔའི་ཟླ་བ་ལྟ་བུ་ལ་ཡིད་མི་འཕྲེང་བར། ཁམས་པ་ནག་ར་ཁུལ་འཕྱང་ཅན་ལ་ཡིད་ཤོར་དོན་ཅི་ཡོད་ཟེར། བདག་གིས་གླུ་ལ་དྲངས་ནས་འདི་སྐད་སྨྲས། གསོན་དང་ཨ་ཇོའི་ལྕམ་མོ་ལགས། །བུ་མོ་ང་ཕོ་དགའ་ཆེ་བ་མིན། །ཁོང་རྣལ་འབྱོར་སྐྱེས་ཆེན་དམ་པ་འདྲ། །བདག་རང་དབང་མེད་པར་དད་པ་སྐྱེས། །ཚེ་འདི་ཕྱི་འབྲལ་མེད་སྨོན་ལམ་བཏབ། །ཁྱོ་བྱེད་འདོད་ཆགས་པ་སྐྱེས་ནི་མིན། །དང་ཆགས་མེད་དོན་གྱི་བཙུན་མ་ཡིན། །ཆགས་སྲེད་ཀྱི་བྱ་ངན་ངས་མི་བྱེད། །ཁོང་དཔོན་ཆུང་ཟླ་བའི་གཟི་མདངས་ཅན། །གྲོགས་ངན་པའི་དབང་དུ་མི་འགྲོ་ཞིང༌། །ལས་ཐ་མ་ཆོས་ལ་སྤྱོད་པར་སྨོན། །ང་སྟོན་དགུན་མཚམས་ཀྱི་མེ་ཏོག་འདྲ། །དུས་དེ་རིང་ཡོད་ཀྱང་སང་ཉིན་མེད། །ལས་ཅི་འགྱུར་མི་ཤེས་ཨ་ལྕམ་ལགས། ཞེས་སྨྲས་པས། མོ་ན་རེ། ཧོ་ཧོ་གསོན་དང༌། ཀུན་དགའ་ལགས། །རྫི་བུའི་ཁ་ལ་མ་ཉན་པའི། །ར་མའི་བློ་འདིས་ ༩༥༽རང་སྲོག་བཅད། །ཕ་མའི་ཁ་ལ་མ་ཉན་པའི། །བུ་མོའི་བློ་འདི་འཁྲུག་པའི་གཞི། །ཁྱེད་བསམ་བློ་སེམས་ཀྱི་གཏིང་ནས་ཐོངས། །ཞེས་གླུ་མི་འདྲ་དུ་མ་འདུག །ཡིད་ཐེ་ཚོམ་ཤོར་པའི་ཚིག་འགའ་འདུག །དགོས་མེད་པ་འདི་དྲ་མ་གསུངས་ལགས། །ཟེར་བས། བདག་གི་བསམ་པ་ལ། ཁོ་རང་བློ་རྩལ་རྣོ་བས་ངའི་ཚིག་གི་དོན་རྣམས་གོ་སོང་འདུག་སྙམ་ནས་འདི་སྐད་སྨྲས། ཨ་ལ་ཀུ་རེ་ཡིན། སྐྱིད་གྲོང་དཔོན་ཆུང་ལྟ་བུའི་ཁྱོ་ཕོ་ཞིག་ཡོད་དུས་དེས་ཚེ་རོགས་ལོས་འོང༌། སྐྱིད་གིས་སྡུག མར་གིས་ཚིལ་ཉོས་པའི་དཔེ་བཞིན། ང་རང་ཡུལ་ལ་རྒྱལ་པོ་རེད། །མི་ཡུལ་ཉུལ་ན་སྤྲང་མོ་རེད། དེ་འདྲ་ཅི་ལ་བྱེད། ཁྱོད་རང་དོགས་མི་དགོས་སྨྲས་པས། མོ་ཡང་ཡིད་ཆེས་པར་གྱུར། །དེ་ནས་ཞག་ཁ་ཤས་སོང་སྐབས་གཡོག་མོ་གཉིས་ལ་དངུལ་སྦྱིན་ནས། ཁྱེད་གཉིས་ཀྱི་ཨ་ཇོ་སོགས་ཀྱིས་མ་མཐོང་བ་དང་མ་གོ་བར་བྱས་ཏེ།

ཕ་གི་བླ་མ་ཐོར་ཅོག་ཅན་དེའི་མཚན་ལ་ཅི་བཏགས། ཡུལ་ཕྱོགས་གང་ནས་ཡིན། ཆོས་ལུགས་ཅི་རེད་སོགས་ལེགས་པར་ཞིབ་རྒྱས་སུ་དྲིས་ཤོག་དང༌། བདག་གིས་ཁྱེད་གཉིས་ཚེ་གཅིག་ཏུ་ཁྲལ་ཁྲིམས་མེད་པར་ཕྱག་མཛོད་ཀྱི་ཕོགས་གཟན་ལོན་ངེས་བྱེད་སྨྲས། ཁོང་གཉིས་ཀྱང་དེ་ལྟར་ཞིབ་ཚགས་བྱས་ཏེ། སྤྲུལ་སྐུ་ཡིད་བཞིན་ནོར་བུའི་མཚན་དང་བཅས་པ་ཡིན་པར་ཐོས་པའི་དགའ་སྤྲོ་ཚད་ལས་འདས་པ་བྱུང་ཡང༌། སྐུ་མདུན་ལ་འགྲོ་རྒྱུ་ནི་ང་རང་མངའ་ཐང་མཐོ་བས་སྟབས་མ་ལྡན། ཉི་ ༩༦༽མཐོང་ཤེལ་སྒོའི་ནང་ནས་ཡིད་བཞིན་ནོར་བུ་དེ་ཉིད་ཅོག་པུའི་ཕྱི་ནང་ལ་ཕར་བྱོན་ཚུར་བྱོན་མཛད་པ་མཇལ་འདུག་པས་སྒོ་གསུམ་གཅིག་དྲིལ་གྱིས་གསོལ་བ་བཏབ་ཅིང་ལུས་ཀྱི་ཕྱག་རྒྱའི་གཙོ་བོ་བྱས་ཏེ་ཐུགས་ཡིད་བསྲེས། དེ་ནས་ཟླ་བ་བཅུ་གཅིག་པའི་ནང་དུ་བཀའ་དྲིན་ཅན་དེ་ཉིད་ལྷོ་གནས་རྣམས་སུ་བྱོན་སོང་བས། བདག་ནི་བུ་གཅིག་མ་དང་བྲལ་བ་ལྟར་སེམས་སྡུག་བསྔལ་གྱིས་ནོན་ཅིང་ཉིན་མཚན་མེད་པར་རྗེ་དེ་ཉིད་ལ་སེམས་འཕྲེང་འདུག་ཀྱང༌། གཞན་ལ་ཟེར་མ་ཕོད་ནས་བར་བར་ངུ་གྱིན་བསྡད་པས། ཉིན་གཅིག་ཨ་ཇོས་ཁྱོད་དེ་ཙམ་གྱི་སྡུག་བསྔལ་བྱེད་དོན་ཅི་ཡིན་ཟེར། བདག་གིས་ང་རང་གི་ཨ་མ་ཁོང་དྲན་པ་དང༌། ད་ལོ་སར་བ་ལ་ཟླ་བ་གཅིག་ལས་མེད་པས། ལོ་སར་ན་རང་ལོ་བཅུ་དྲུག་ལ་ཐོན་པ་ཡིན་པས། དེ་དུས་ཨ་ཏས་བཀའ་བཞིན་ནགས་ལ་འགྲོ་དགོས་པ་རྣམས་ཀྱིས་སྡུག་བསྔལ་བྱེད་པ་ཡིན་སྨྲས་པས། ཁོ་རང་གིས་ཀྱང་སེམས་ཆུང་བྱེད་ཅིང་ཚིག་ལན་མེད་པར་ཨ་ཏའི་མདུན་ལ་བུད་སོང༌། བདག་ནི་གྲུབ་ཐོབ་རིན་པོ་ཆེའི་སྐུ་མདུན་ལ་སོང་ནས་བྱ་བ་གང་ཐད་ནས་ལོ་རྒྱས་ཞིབ་པར་ཞུས་ཚེ། ཉིད་ཀྱི་ཞལ་ནས་འོ་ད་སྨོན་ལམ་དུས་ལ་བབས་པ་ཡིན་པས། ཁྱོད་རང་གི་བསམ་པ་ལྟར་གྱིས་དང་དོན་འགྲུབ་ངེས་ཡིན། ཁམས་ཕྱོགས་ཀྱི་བླ་མ་དེ་ཁྱེད་ཀྱི་ཚེ་རབས་ལས་ཀྱི་སློབ་དཔོན་ཡིན་པས་ཁོང་ལ་གསོལ་བ་ཐོབས་དང༌། གཅིག་གྲོགས་གཅིག་གིས་བྱས་ནས་བསྟན་

༩༧༽པ་དང་སེམས་ཅན་གྱི་དོན་རྒྱ་ཆེན་པོ་འབྱུང་བར་འགྱུར་རོ་གསུངས་ནས་བྱིན་རླབས་དང་སྨོན་ལམ་སོགས་མཛད་དོ། །བདག་གིས་ཀྱང་བླ་མ་ལ་སྐུ་དྲིན་གསོ་ཕྱིར་བྱུ་རུའི་ཕྲེང་བ་དང་གསེར་གྱི་གདུག་གུ་རྣམས་ཕུལ་ནས་ཞབས་སྤྱི་བོར་བླངས་ཏེ་གསོལ་བ་བཏབ་པ་སོགས་བྱས་ནས་རང་ཁྱིམ་ལ་ཐོན་པས། ཨ་ཇོའི་ཞལ་ནས་ཁྱོད་ཨ་ཏའི་དྲུང་དུ་འགྲོ་དགོས་པར་འདུག ཨ་ཏས་ཁོང་གི་རྨི་ལམ་ལོག་འདུག་པས། པདྨ་སྒྲོན་དཀར་ལ་འཁྲུགས་པ་འདྲ་གསུངས་ནས་ཐུགས་ཆུང་བར་མཛད་གྱིན་འདུག་པས། ཁྱོད་རངགཅིག་སོང་ལ་ཡང་ཕྱིར་ངའི་སར་ཤོག་དང་ཆོག་གསུངས། བདག་གིས་ཨ་ཏས་ཐུགས་ཆུང་མཛད་ཚོད་མེད། །ང་གནས་ལ་སོང་ན་ཉིན་ཉིན་ང་རང་ཡོང་ཚོད་ནི་མེད། །དེའི་དུས་ཨ་ཏས་ཅི་མཛད། ཐུགས་ཆུང་མིན། ང་སྐྱི་གྲོང་སང་གི་ཟུར་ལ་ཕུད་རན་ནི་གིས་ཐུགས་དགའ་བ་ལོས་ཡིན་སྨྲས་པས། ཨ་ཇོས་དེ་ལྟར་ཅི་ལ་ཟེར། གཞན་གྱིས་ཚོར་ན་ཁ་ཁྲིམས་གཅོད་འོང་ཟེར། དེའི་བར་སྐབས་ཨ་ཇོའི་ངག་དང༌། ང་རང་ཡང་ཁམས་ཕྱོགས་སུ་འོང་རན་པས་ཨ་ཏ་ལ་ཐུག་འདུན་ཡོད་པས། རག་ཁྱིམ་ལ་འོང་ནས་ཞག་ཁ་ཤས་སུ་བསྡད། སྔར་གྱི་གཡོག་མོ་གཉིས་ལ་ཁྲལ་ཁྲིམས་མེད་པའི་བཀའ་ཤོག་དང༌། ཕྱག་མཛོད་ཀྱི་གླ་ཕོགས་གནང་བ་སོགས་ཀྱི་གསུངས་མཛད་ཕེབས་པས། དཔོན་མོ་ན་རེ། སྐལ་བཟང་སྒྲོལ་མ་ཁྱེད་ཀྱིས་གཡོག་མོ་གཞན་རྣམས་ཁྲིམས་སྒོ་ལས་མི་ཕུད་པར་ཁོང་ ༩༨༽གཉིས་ཁྲིམས་སྒོ་ལས་ཕུད་དོན་ཅི་ཡིན། ཁྱེད་གནས་ལ་བྱོན་ཀྱང་ཁོ་རང་གཉིས་ཁྲིད་ན་ཆོག་གམ་ཟེར། བདག་གིས་ང་རང་སོང་ཡང་ཁོང་གཉིས་མི་ཁྲིད་བསམ་པ་མིན་ལགས། ང་ཆུང་མ་འོ་འཐུང་དུས་ནས་ཁོང་གཉིས་ཀྱིས་ངའི་གཡོག་བྱས་ཏེ་གཅེས་སྤྲས་སུ་བསྐྱངས་པ་ཡིན་པས་འདྲིས་ཐང་ཆེ། ང་རང་གི་ཁྱིམ་ལ་ཡོད་ཚེ་ཁོང་གཉིས་ལ་ལམ་ཁ་བདེ་མོ་ཞིག་བྱེད་སྙམ་པ་དང༌། མིན་ཀྱང་རྒྱལ་པོའི་སྨྲ་བ་ལན་གཅིག་ཡིན་པ་ཆོད་ཆེ་བར་འདུག་པས། ཨ་ཏ་དཔོན་ཀྱི་ཞལ་ནས་བཀའ་ཤོག་སོགས་ལོན་ན་དེས་དགའ་བསམ་པ་ཡིན་སྨྲས།

ཡང་ཨ་ཏའི་ཞལ་ནས་ཁྱོད་ཨ་ཇོའི་སར་ཉི་མ་མང་པོ་ཞིག་ཏུ་མ་འགོར་བར་ཚུར་ཤོག བདག་གི་རྨི་ལམ་འཁྲུལ་སྣང་མ་ངེས་ཤིང༌། ཁྱད་པར་ང་རང་གི་མིག་གཉིས་གན་ཞིག་གིས་ལོངས་སྤྱོད་དགོས་ཟེར་བ་ལན་གྲངས་དུ་མར་རྨིས་པ་ཡིན་པས། ཁྱོད་ངའི་མིག་གིས་མི་མཐོང་ས་ཞིག་ཏུ་འགྲོ་ངེས་རེད་གསུངས། བདག་གིས་ཁྱེད་ཀྱི་སྤྱན་གྱི་སྤྱན་གྱིས་མི་གཟིགས་པ་ཞིག་ཏུ་སོང་ན་བདག་འཆི་འགྲོ་བ་ཨེ་ཡིན། དེ་མིན་མི་གཟིགས་དོན་མེད་པ་འདྲ་ཞུས་ཚེ། ཨ་ཏས་ཅི་ཡིན་ཐག་མི་ཆོད་གི། ཁྱོད་རང་དུས་རིང་མོ་ཞིག་ཏུ་མ་འདུག་གསུངས་ནས་གཅེས་གཅེས་མཛད་དེ་ཤེལ་ཀ་ར་གོར་མོ་གཉིས་དང༌། གཞན་ཡང་ཁ་སུར་རྒུན་འབྲུམ་མངའ་རིའི་ཁམ་བུ་སོགས་གནང༌། བདག་གིས་ཀྱང་དེ་མིན་ལུས་ཐོག་འདིར་ཨ་ཏ་དང་མཇལ་དཀའ་སྙམ་ནས་འབྲལ་མི་ཐུབ་པ་ལྟ་བུར་བྱུང་ཡང༌། མི་ ༩༩༽ མངོན་པའི་ཚུལ་གྱིས་ཨ་ཏ་ལ་དགའ་དགའ་བྱས་ནས་ཕྱིར་འོང་བས། ཡིད་བཞིན་ནོར་བུ་དཔོན་གཡོག་ལྟོ་གནས་ནས་ཐོན་འདུག་པས། རྗེ་དེ་ཉིད་གཏེར་སྟོན་ངེས་པ་རེད་ཟེར་ཞིང་ཀུན་གྱིས་ཁྱིམས་གདན་བྱས། བདག་གིས་ཀྱང་ཚེ་དབང་ཞིག་ཞུ་དགོས་སྨྲས་པས། ཨ་ཇོས་དེ་ལྟར་གྱི་སྟ་གོན་བསྒྲིགས་ནས་ཚེ་དབང་ཐོབ། དེ་སྐབས་རྗེ་དེ་ཉིད་ཀྱི་མདུན་གཡོག་འོད་འབར་ཞེས་པ་ཞིག་འདུག་པས། དེ་ལ་བདག་གིས་ཁམས་ཕྱོགས་ཀྱི་ས་ཆའི་ལོ་རྒྱུས་དྲིས་པས་སྐད་མ་གོ་ནས་བཏང་སྙོམས་སུ་བཞག དེ་དག་གི་ནང་ནས་བཙུན་མ་འཇིགས་སྒྲོན་ཞེས་པས་སྐད་གོ་འདུག་པས། དེ་ལ་དྲིས་པས་རྒྱུ་ཡོད་ན་སྐྱིད། རྒྱུ་མེད་ཚེ་སྡུག ཆོས་ཅི་དགོས་ཀྱང་ངེད་ཚོའི་ས་ཆ་ན་ཡོད་ནི་རེད་ཟེར། ཡང་བདག་གིས་དེ་ན་རྫོགས་པ་ཆེན་པོའི་ཆོས་ཨེ་དར་སྨྲས་པས། མོ་ན་རེ་ཆོས་རྫོགས་པ་ཆེན་པོ་ངེད་ཀྱི་སྤྲུལ་སྐུ་རྣམས་ཀྱིས་གསུང་ཐུབས་ངེས་ཡིན་ཟེར། ཡང་བདག་གིས་ཁྱེད་ཅག་ཕ་ཡུལ་ལ་ནམ་འགྲོ་སྨྲས་ཚེ། མོ་ན་རེ་འདིའི་ཉི་ཤུ་གསུམ་ལ་འགྲོ་ངེས་ཡིན་ཟེར། དེ་ནས་ཟླ་བ་བཅུ་གཉིས་པའི་ཚེ་བཅུ་དགུའི་ནངས་མོ་བཀའ་དྲིན་ཅན་དཔོན་གཡོག་སྔོན་ལ་བྱོན་སོང་བས།

བདག་འདུག་ཐབས་དང་བྲལ་ཀྱང་བྱེད་རྒྱུ་མ་རྙེད། ཉི་ཤུ་གསུམ་གྱི་ཉིན་དབུས་སྒར་བ་ཐམས་ཅད་བཀྱག་སོང་བས། གཡོག་མོ་གཉིས་དང་ང་རང་སྣང་ཡན་ལ་འགྲོ་བའི་ཚུལ་གྱིས། རྗེ་དེ་ཉིད་ཀྱི་བཞུགས་གནས་ཁང་སྟེང་ལ་ཅོག་པུ་ཕུག་ནས་བཞུགས་པས་ ༡༠༠༽དེའི་ཤུལ་ལ་སོང་ནས་བསྐོར་བ་ཞིག་བྱས་པས་ཕྲེང་བ་རྡོག་པོ་གཅིག་རྙེད་བྱུང༌། བདག་གི་བསམ་པ་ལ་རྟེན་འབྲེལ་ལེགས། ཡི་དམ་ལྷའི་སྙིང་པོ་འདྲེན་བྱེད་ཡིན་པས་ནམ་ཞིག་ན་བདག་བླ་མ་འདིའི་ཐུགས་རྒྱུད་ཀྱི་ཡོན་ཏན་ཐོབ་པ་ཞིག་འོང་བར་གདའ་སྙམ་སྟེ་ཕྲེང་བ་མགུལ་དུ་བཏགས་ནས་ཁྱིམ་དུ་འོང༌། གཡོག་མོ་གཉིས་ལ་སྔར་གྱི་བཀའ་ཤོག་སྦྱིན་ཏེ་ལུགས་གཉིས་ཀྱི་ཁ་ཏ་བྱས་ཚེ། ཁོང་གཉིས་ན་རེ་ཁྱོད་ཀྱིས་འདི་ལྟར་ཅིའི་ཕྱིར་མཛད། ཁྱེད་གར་བྱོན་སར་ངེད་གཉིས་འཁྲིད་པར་ཞུ་ཟེར་ནས་ངུ་འདུག བདག་གིས་རྟེན་འབྲེལ་ལོག་པ། ང་ཞག་ཁ་ཤས་ནས་གནས་ལ་འགྲོ་རྒྱུ་ཡིན་པ་ལ་ཁྱོད་གཉིས་ཅི་ལ་ངུ། དེ་དུས་སྟོན་མོ་བཞག་ནས་ཟླ་བ་ལྷག་ཙམ་ལ་འུ་ཅག་མགྲོན་འབོད་ལ་སོང་ན་དེའི་བར་ལ་བཀའ་ཤོག་བོར་འགྲོ་སྙམ་ནས་ཁྱེད་གཉིས་ལ་སྤྲད་པ་ཡིན་མ་གཏོགས། ང་གཞན་ཞིག་ཏུ་འགྲོ་བསམ་པ་ཨོ་ཡིན་(

མིན་ཡང་ )སྔོན་ལས་འདི་དཀའ་མོ་རེད་ཟེར་ཐག་མི་ཆོད་སྨྲས། དེ་ནས་ཟླ་ཁྱིམ་དེའི་ཉི་ཤུ་བདུན་གྱི་ནུབ་འགྲོ་བའི་དུས་ཡིན་སྙམ་ནས། ལྐོག་ལ་ཆང་ཉོས་ནས་གཡོག་མོ་གཉིས་ལ་བླུད་པས། ཁོང་གཉིས་ཆང་གིས་མྱོས་ནས་སྒོ་ལམ་ལ་ཉལ་པོ་ཡོད་པས་དེ་ཀར་ཉོལ་སྡོད་སྨྲས་པས་དེ་ལྟར་བྱེད་འདུག བདག་ནི་ཡར་ལངས་ནས་མགོ་ཆ་རྒྱན་གོས་ཐམས་ཅད་ཕུད། གཡོག་མོའི་ཕྲུག་ལྭ་གསར་པ་ཞིག་ཡོད་པ་དེ་སྟེང་ལ་གོན། རང་གི་གོས་ཆེན་གྱི་ལྭ་དེ་ནང་དུ་གོན། དེ་མིན་ ༡༠༡༽དངོས་རྫས་ཅུང་ཟད་ཀྱང་མེད་པར་བྱས་ཏེ། སྔར་ཨ་ཏས་གནང་བའི་་ཀ་ར་དང་ཤིང་ཐོག་རྣམས་ཆོས་སྒྲུབ་པའི་ལམ་རྒྱག་བྱེད་སྙམ་ནས་ལག་འཐེན་ནང་དུ་སྦས་ཡོད་པ་དེ་གཅིག་པུ་ཁྱེར་ནས་ཉི་མཐོང་གི་སྒོ་བཅག་ཅིང་དེའི་ནང་ནས་ཕྱིར་བུད་དོ། །ཁང་པ་ལྕགས[ བརྩེཊ ]གསུམ་ཡིན་པས་སྐས་གཉིས་ལ་ག་ལེར་བབས། རྒྱལ་སྒོ་ལ་སྒོ་སྲུང་ཡོད་པས་མི་ཐར་བས་ལྕགས[ བརྩེཊ ]གཅིག་མཐོན་པོ་ཞིག་ཡིན་ཀྱང༌། དེའི་སྟེང་ནས་ཕྱི་རོལ་ལ་འགགས[ ལྕེབ ]སོང་བས་རྐང་པའི་བོལ་ཚིགས་གཉིས་ན་སྟེམ་སྟེམ་བྱེད་འདུག་ཀྱང༌། ཁྱིམ་པས་གོ་འགྲོ་སྙམ་ནས་རྗེ་བཙུན་སྒྲོལ་མ་མཁྱེན་བརྗོད་ནས་རླུང་ཅུང་ཟད་ཞིག་བཟུང་སྟེ་འོང་བས། འདྲེ་རྐང་རྒྱུག་སྒྲོགས་དང༌། བོང་ལི་སོ་རྩེ་ཞེས་པ་མགོ་བོང་ལི་གཟུགས་བྱད་བནྡེ་གཟན་དང་ཤམ་ཐབས་སོགས་གོན་པ། དེ་ལ་སོགས་པ་ཀུན་གྱི་མཐོང་ཆོས་སུ་གྱུར་པའི་འདྲེ་རིགས་དུ་མ་དང་ཕྲད་ཀྱང༌། ཡ་ང་བག་ཚ་མེད་པ་ལྟ་བུ་ཡིན་ཀྱང༌། བ་མ་རི་([ བོང་བ་ཡི་ཡིན་ནམ )ཞེས་པ་གེ་སར་ལྷ་ཁང་ཡོད་པའི་བྲག་སྣེ་ལམ་ཁར་ཟུག་པ། མདུན་དུ་ཆུ་ཆེན་པོ་ཡོད་པ། གཡས་གཡོན་ཀུན་བྱེ་མའི་རི་ཐང་ཡིན་པ་ཞིག་ཡོད། དེ་ཀར་ཐོན་སོང་བས་དམན་མོ་ཐམས་ཅད་འཚོགས་འདུག་པས་གཙོ་མོ་འཇིགས་སུ་རུང་བ་མཆེ་བ་དཀར་སང་སང་བྱེད་ཅིང་ཨམ་གཙིགས་བསྡམས་པ། ནུ་མ་གཉིས་ཕྲག་པ་གཡས་གཡོན་དུ་འཕང་ནས། ལག་གཉིས་མཉམ་པས་མི་མགོ་ཞིག་ཁྲག་གིས་དམར་ཙ་

༡༠༢༽རེ་བྱེད་ཅིང་ཟ་གྱིན་འདུག འཁོར་རྣམས་ཀྱིས་མེ་ཞིག་སྔོ་ལེམ་ལེམ་དུ་འབུད་ཅིང༌། གཟུགས་མི་མངོན་པར་ངག་ནས་ཧབ་ཤ་ཟེར་ཅིང་འདུག་པས། བདག་སྔངས་སྐྲག་ཆེན་པོས་འགྲོ་མ་ཕོད་པ་ལྟར་བྱུང་བས། ཅི་དགོས་ཕྱིར་སོང་ན་ད་ཕན་ཆད་མི་ཐར། ལམ་དུ་སོང་ན་དེ་དག་གིས་ང་ཟ་ཨེ་འཇོག་འགྲོ་སྙམ་ཡོད་ཚེ། སྔར་གྱི་བག་ཆགས་སྒྱུ་ལུས་སྟོང་ར་བསྒོམས་པ་དེ་དྲན་ནས་བདག་གཞན་སྟོང་ཉིད་གསུམ་ལྡན་གྱི་ངང་ནས་ལམ་ལ་ཐེ་ཚོམ་མེད་པར་བུད་སོང་བས། ཁོང་གཙོ་འཁོར་ཐམས་ཅད་བཤུད་པའི་སྒྲ་དང་བཅས་ཏེ་ཡལ་སོང༌། ང་རང་ནི་མགྱོགས་པ་རྟ་རྒོད་ལྟ་བུའི་ས་ཆོད་ཅིང༌། ནངས་པར་ཉི་དྲོས་དུས་སྟོད་ལུང་མཚུར་ཕུའི་སྟོད་དབུས་སྒར་པ་རྣམས་རྗེས་ཟིན་པར་བྱུང་བས། ཀུན་གྱིས་གཏམ་ལབ་ཀྱང་ང་རང་གིས་ཚུར་མི་གོ། ཕར་བཤད་ཀྱང་ཁོང་རྣམས་ཀྱིས་མི་གོ་བར་འདུག ང་རང་གི་བསམ་པ་ལ་འདི་རྣམས་གཟུགས་ནི་མི་རེད་ཏ། གོས་ནི་ཀོ་བ་གོན་འདུག གཏམ་བཤད་དུས་ནི་མཐའ་ཁོབ་པ་ཀླ་ཀློ་ལྟ་བུ་ཞིག་འདྲ་བས། དེ་དག་གི་ཡུལ་ལ་ཆོས་རྫོགས་པ་ཆེན་པོ་ཞེས་པ་དེ་དར་བར་དཀའ་འདུག འོན་ཀྱང་བླ་མ་དྲི་མེད་འོད་ཟེར་ཁོང་ལ་གསོལ་བ་བཏབ་ནས་སོང་ན་ཤི་ཆོས་རྣམ་དག་ཞིག་ལོས་འགྲུབ། མིན་ཀྱང་རིན་པོ་ཆེ་ཁོང་ལྟ་བུའི་གཟིགས་ལམ་དུ་བདག་ཚེ་འཕོས་སོང་ན་མི་གནས་ཀྱི་གཏད་སྲིད་ཟིན་ངེས་ཡིན་སྙམ་སྟེ། རང་སེམས་གསོས་ནས་འོང་བས་བར་སྐབས་ཞིག་ ༡༠༣༽ཏུ་བཙུན་མ་འཇིགས་སྒྲོན་དང་ཕྲད་པས། མོ་ན་རེ་ཁྱོད་སྨྱོན་མ་ངེད་རྣམས་ཀྱི་རྗེས་ལ་ཅི་ཕྱིར་འོང༌། ཁྱོད་ལ་ཟས་གོས་མེད་པས་མུ་གེ་དང་ལྷགས་པ་གཉིས་ཀྱིས་འཆི་མི་འགྲོ་ན་གནམ་ཟེར་ནས་བཤོལ་མ་བྱེད་འདུག བདག་གིས་ང་འཆི་དགོས་ཚེ་ཁྱིམ་ལ་བསྡད་པ་དང༌། རྒྱལ་ཁམས་ཉུལ་ནི་གཉིས་ལ་ཁྱད་པར་ཅི་ཡོད་ལོས་འཆི་སྨྲས། མོ་ན་རེ་ཁྱོད་ཡོང་དོན་ཅི་རེད། སྤྲུལ་སྐུ་རྣམ་པས་ཤོག་གསུངས་པ་ཨེ་ཡིན། མིན་ན་ཁྱོད་རང་ཁྱིམ་ལ་ལོངས་སྤྱོད་མངའ་ཐང་ཆེ་ཞིང་སྐྱིད་པོ་ཡིན་འདུག་པས་འདི་ན་ཅི་ལ་ཡོང་ཟེར།

ཡང་བདག་གིས་ང་ཇི་ལྟར་བྱས་ཀྱང་རང་ཁྱིམ་ལ་འདུག་དབང་མེད། ལོ་གསར་ཚེས་བཅུ་གསུམ་ཉིན་གནས་ལ་འགྲོ་རྒྱུ་ཁྲིག་ཁྲིག་བྱས་ཡོད་པས། དེའི་རན་ལ་རང་བློ་ཐག་ཆོད་བྱས་ནས་ས་མཐར་འཁྱར་འགྲོ་སྙམ་པ་ཡིན་མ་གཏོགས། སྤྲུལ་སྐུ་རྣམས་ཀྱིས་ང་རང་ཤོག་གསུངས་པ་མིན། དོན་ཆེན་པོ་མེད་ཚེ་ཤོག་གསུངས་ཀྱང་མི་ཡོང་ཅི་ལ་ཡོང་སྨྲས། དེ་ནས་ཡར་ལུང་བའི་སྟོད་ལ་སོང་བས་རི་རྩེ་ལ་ཕུག་པ་ཞིག་འདུག དེའི་ནང་དུ་སོང་ནས་ང་རང་གི་སྐྲ་སྐེད་པར་ཐོན་འདུག་པས་དེའི་ཕྱེད་བྲེག་སྟེ། ཕུག་པར་གཏེར་དུ་སྦས་ནས་ཡུལ་གཞི་ས་ཕྱོགས་ཐམས་ཅད་ལ་ལོངས་སྤྱོད་རྒྱས་པར་ཤོག་ཅིག་སྨོན། དེ་དུས་རང་གི་སྐེ་རྒྱན་ཆུང་བ་དེ་མགུལ་དུ་འདུག་པས་ཅི་དགོས་སྙམ་ནས་ལྷམ་ཡུའི་ནང་དུ་སྦས། ཉིན་ཞག་མང་པོར་ཟས་སྐོར་མ་རྙེད་པས་སྐོམ་བྱུང་བས༌། ཆུ་ཁ་ཞིག་ཏུ་སོང་ནས་ཆུ་ཞིག་ ༡༠༤༽འཐུང་སྟེ། སྔར་ཨ་ཏས་གནང་པའི་ཀ་ར་དང་ཤིང་ཐོག་གི་ཕུད་རྣམས་ཡར་མཆོད། ལྷག་མ་ང་རང་གིས་རྒྱགས་ཕྱེ་བྱས་ནས་འོང་བས་ཐང་ཆེན་པོ་ཞིག་ཏུ་འབྲོག་པའི་སྦྲ་ཕུགས་ཡོད་པས། བདག་གིས་མ་ཤེས་ཤིང་བྱང་ཐང་ལ་འབྲོང་ཡོད་ཟེར་བ་ཕ་གི་ཡིན་པར་གདའ་སྙམ་ནས་འགྲོ་མ་ཕོད། དགུང་མོ་ཕྱོགས་ཕྱོགས་ནས་རྟ་ནོར་ལུག་གསུམ་དེད་ནས་སྦྲའི་ཟུར་ལ་བཞག་འདུག་པས། དེ་དུས་འབྲོག་པ་ཡིན་པར་གོ་ནས་སྤྲང་ཟས་སློང་དུ་སོང༌། སྤྲང་ཁུག་མེད་པ་ལྷམ་ནང་དུ་བླུགས་པས། ཀུན་གྱིས་ཧ་བགད་བྱེད་འདུག་ཅིང་འདི་སྨྱོན་མ་ཞིག་རེད་ཟེར། རྒན་མོ་ཞིག་གིས་སྨྱོན་མ་མ་རེད་སྤྲང་གསར་ཞིག་ཡིན་པ་འདྲ་ཟེར་ནས། མོ་རང་གིས་ང་ལ་ཁུག་མ་ཞིག་སྦྱིན་དུ་འོང་ནས་ཨ་ཙེ་བུ་མོ་མཛེས་པ་ཁྱོད་གཟུགས་བྱད་ལེགས་པས། ཁྱི་ཁ་ནས་ཐར་རུང༌། སྐྱེས་པ་རྣམས་ཀྱི་འོག་ནས་ཐར་དཀའ་བ་གདའ་ཟེར། བདག་གི་སྤྲང་ཟས་རྣམས་ཁུར་ནས་འོང་སྟེ། སྐོལ་སྣོད་མེད་པས་ཆུ་ཁར་སོང་ནས་རྩམ་པ་ཞིག་ཟོས་པས་མགྲིན་པར་མི་ཐར་ཞིང་སྐྱུག་ལོག་བྱེད་འདུག དེ་དུས་སྔར་ཕ་མའི་སྐུ་དྲིན་གྱིས་ཟས་གང་དགའ་ཟོས་ནས་རྩམ་པ་སྡུག་པོ་ཁྱི་ཟས་ལྟ་བུ་ཟ་མ་མྱོང་བས་དེས་ལན་སྙམ་ནས།

ཟས་རླུང་ལ་བརྟེན་བཏུང་བ་ཆུ་ལ་བྱས་ནས་སོང་བས། ལོ་ངོ་བཅུ་དྲུག་སྐབས་འཕན་པོའི་ཁོག་ལ་ཐོན་སོང་བས། དེ་ཀར་དབུས་སྒར་པ་དང༌། སྤྲུལ་སྐུ་བཀའ་དྲིན་ཅན་སོགས་ཐམས་ཅད་བཞུགས་འདུག་དེ་དག་གི་ནང་ ༡༠༥༽ནས་རྟ་ཤུལ་འཇིགས་བསམ་དང༌། པན་ཆེན་ཞེས་པ་གཉིས་ཀྱིས་ང་རང་ཡོང་མི་ཆོག་ཟེར་ནས་གཏམ་ངན་དུ་མ་བཤད་ཅིང་ཁྱད་པར་དུ་རྟ་པན་གྱིས་ང་རང་བོས་འབེན་དུ་མི་འཇོག་ན་ཟེར་ཞིང་ཤིན་ཏུ་བརྣག་བྱུང་བས། བདག་གིས་ང་ཡོང་བས་ཁྱེད་ཅག་ལ་བྱ་བ་གང་ཐད་ནས་མི་གནོད་སྨྲས་ཀྱང༌། ཁ་མི་ཉན་ཞིང་ད་དུང་ཚིག་ངན་ཅི་རིགས་ཟེར་འདུག ངེད་ཅག་གི་ལོ་ཙཱ་བ་འབྲོང་བ་སང་ཡིན་པས། དེས་ཀྱང་ང་ལ་བཤོལ་མ་བྱེད་འདུག་པས། བདག་གིས་ཁོང་ཁྲོ་བྱས་ཏེ། རྟ་ཤུལ་པན་ཆེན་དང༌། འཇིགས་བསམ་གཉིས་ཀྱིས་ང་བོས་འབེན་ལ་བཞག་ནས་རོ་རུ་མ་བཏང་བར། ཕྱིར་རང་ཡུལ་ལ་མི་འགྲོ་ཐག་གིས་ཆོད་པ་ཡིན་སྨྲས་ནས་ངེད་ཅག་གི་ཚིག་མཚམས་ཆད་སོང༌། དེ་སྐབས་སུ་རྗེ་དེ་ཉིད་ཀྱིས་ད་ལན་ཁྱེད་ཕ་ཡུལ་ལ་སོང་དང༌། མིང་པོ་སོགས་ཀྱིས་བཀའ་བཀྱོན་མི་གནང་བའི་ཐད་ནས། འོད་འབར་ལ་བདག་གིས་ཡི་གེ་བསྐུར་ན་དམ་ཚིག་གི་འབྲེལ་བ་ཡོད་པས་དེས་ཆོག་གསུངས་ནས། དར་རྟེན་མདུད་བཅས་ཕེབས་པས། བདག་གིས་ལགས་སོ་ཉིད་རིན་པོ་ཆེའི་བཀའ་ཅིའི་ཕྱིར་བཅག་ཕོད། ང་རང་གིས་བསམ་རྒྱུ་དམ་པའི་ཆོས་རྣམ་དག་ཞིག་ཨེ་འོང་སྙམ་ནས། རང་ཡུལ་རྒྱབ་ཏུ་བོར། མི་ཡུལ་ལ་འདུན་པ་གཏད། ཕ་མིང་ལོངས་སྤྱོད་ཀུན་ལ་མི་བསམ་པར། ཁྱེད་བླ་མ་དཀོན་མཆོག་གསུམ་ལ་བློ་ཕུག་བཅོལ་ནས་ངེས་མེད་དུ་འགྲོ་བ་ཡིན་པས། དེ་ལྟར་མ་དགོས་པར་ཁྱིམ་ཐབས་ ༡༠༦༽འཛིན་ན་ཕྱིར་མི་ལྡོག་པའི་ས་ཐོབ་སྲིད་ན་བདག་སྐྱལ་མ་མི་དགོས། ང་རང་གཅིག་པུར་ན་ཆོག་ཞུས་ཏེ། དར་ཁ་ཡར་སྐུ་མདུན་ལ་བསྐུར། ཕྱག་མདུད་ང་རང་གི་མགུལ་དུ་འཆང་ནས་རང་ས་དེར་ཉལ་བསྡད་པས། ཡང་རྗེ་དེ་ཉིད་ཀྱི་བདག་གིས་ཁྱེད་ཡར་སོང་ཟེར་དོན་དབུས་རོགས་རྣམས་ཀྱིས་ཁྱེད་ཀྱིས་དབུས་མོ་ཁྲིད་འོང་བ་འདྲ།

མུག་ལྷགས་ཀྱིས་ཤི་སོང་ན་ཅི་བྱེད་ཟེར་ནས་འདུག་ཏུ་མ་སྟེར་བས། དེ་ཁྱེད་སོང་སྨྲས་པ་ཡིན་ཀྱང༌། ཁྱིམ་ཐབས་དང་ཆོས་རྣམ་དག་གཉིས་ལྡན་དུ་ཅི་ལ་འགྲུབ། དེས་ན་ཁྱོད་རང་གིས་བསམ་པ་ལྟར་གྱིས་གསུངས་ནས་བཀའ་གནང་ཐོབ་བོ། དེ་དུས་སྟོང་དཔོན་བཟང་མོ་ཞེས་པ་དང༌། ཨ་སྐྱབས་ལྡེ་བཙན་ཞེས་པ་གཉིས་ཀྱིས་གཅེས་སྤྲས་བྱས་ཤིག་ཇ་ཚ་རེ་བླུད་པ་དང༌། གོན་བྱང་རེ་གཡར་བ་སོགས་སྐབས་སྐབས་སུ་བྱས་བྱུང༌། དེ་མིན་བ་ཁག་སུམ་ཅུ་ཡ་བརྒལ་ཞིག་འདུག་པས། གཅིག་གིས་ཀྱང་གཅར་མི་ཉན་ཟེར་ནས་ང་རང་ལ་མཛེ་བོ་ལྟར་དོགས་འདུག རྟ་ཤུལ་པན་ཆེན་ལ་གློ་བུར་དུ་ནད་ཞིག་བརྒྱབས་ནས་ཉིན་མང་པོར་འདུག་ས་གཅིག་ཏུ་བསྡད་པས། ང་རང་ལ་ཇ་སྐོལ་སྣོད་མེད་པས་འཕན་པོའི་གྲོང་བ་ལ་སྤྲང་ནས་སོང་བས། ཨ་ཆེ་རྒན་མོ་ཞིག་གིས་རྫ་མ་ལུང་གཉིས་ཅན་ཞིག་སྦྱིན་པས། དེ་ལ་བདག་གིས་ཇ་ཅི་འདྲ་བྱེད་ནས་སྐོལ་རྒྱུ་ཡིན་དྲིས་ཚེ། མོ་ན་རེ་རྡོ་གསུམ་གྱི་སྟེང་དུ་རྫ་ལི་བཙུགས་ནས་ཆུ་བླུག་ཅིང་ཇ་ཐོབས་ལ་མེ་བཞག་ན་ཁོལ་ ༡༠༧༽འོང་ཟེར། བདག་གིས་ཀྱང་རྒན་མོས་བསླབ་བྱ་ལྟར་བྱས་པས། རང་ཡུལ་ལ་ཡོད་དུས་ཙན་དན་དཀར་དམར་གྱི་ཤུག་བདུག་རེ་མ་གཏོགས། དུ་བ་གཞན་མིག་ལ་ཕོག་མ་མྱོང་བའི་རྐྱེན་གྱིས་དུད་པས་མིག་ལ་འཚེ་ནས་ལོང་འགྲོ་བ་ལྟར་བྱེད་འདུག་པས། རྫ་མ་ལན་སྙམ་ནས་ས་རྫ་རྡོ་ལ་བརྒྱབས་པས་ཤོག་གཉིས་ལ་ཆག་སོང༌། ཡང་དེའི་རྫ་ཤོག་ཆེ་བའི་ནང་དུ་ཇ་སྐོལ་ནས་བསྡད་ཚེ། ཉིན་གཅིག་འཇིགས་སྒྲོན་གྱིས་རིག་ནས་མོ་རང་གི་སེམས་ཀྱིས་མ་བཟོད་དེ། ཁོ་རང་ལ་ཟངས་པ་ཆུང་བ་ཞིག་ཡོད་པ་དེ་དང༌། མེ་ལྕགས། ཁུལ་ལྭ་གསར་བ་ཞིག་ཡོད་པ་དེ་རྣམས་ཁྱེར་ནས་ངའི་སར་ཐོན་བྱུང༌། བདག་གིས་དེ་རྣམས་ཅི་རེད་དྲིས་པས། མོ་ན་རེ་འདི་རྣམས་ཁྱོད་རང་ལ་གཡར་བ་ཡིན་པས་གཞན་ལ་མ་བཤད། ང་རང་ལ་ཕྱིར་མ་འཕྲོད་ཀྱང་སྐྱོན་མེད། ཁྱེད་རང་གིས་ལོངས་སྤྱོད་དང་ཆོག་ཟེར། དེ་དུས་རྩ་རླུང་བསྒོམ་ཀྱང་ཁ་ཟས་མ་རྙེད་པས་རླུང་འཛིན་ཤིན་ཏུ་དཀའ་འདུག་ཀྱང༌།

དགེ་བསྙེན་ཐང་ལྷ་ཡིན་ཟེར་བ་ཞིག་གིས་ནུབ་གྲངས་ལ་ཁོ་རང་གོས་བེར་གྱི་ཐུ་བས་འགེབ་འདུག་པས་གྲང་ལྷགས་ཀྱིས་ཆེར་མ་འཁྱག རྟ་པན་ནད་ལས་གྲོལ་ཏེ་དབུས་སྒར་བ་འགྲོ་ཆས་བྱེད་འདུག་པས། བདག་གིས་གྲང་ལྷགས་ཀྱི་ཉེར་འཚེ་ལ་བསམ་ནས། ཁྱི་ཤུལ་རབ་གསལ་ཞེས་པ་ལ་བྱི་རུ་བཞི་སྦྱིན་ནས་ཁོ་རང་ལ་སྩག་ཡར[ རེ་ཞིག་གྱོན་མི་དགོས་པའི་སླག་པ ]ཞིག་འདུག་པ་དེ་ཉོས། ནུབ་མོ་གོན་ཨེ་ཉན་བསམ་ཀྱང་གྲང་ལྷགས་ ༡༠༨༽ཀྱི་ངད་པས་གདུང་ནས་རྐང་བའི་སྟེང་དུ་གོན་ནས་ཉལ་བསྡད་པས། གཉིད་མི་ཡོང་ཤིང་ལུས་པོ་མགོ་འཇུག་མེད་པར་ཟ་ཕྲུག་བྱེད་ཅིང་མི་བདེ་བ་དུ་མ་འོང་འདུག་པས་སྩག་( སླག )རྙིང་ཐུར་དུ་འཕང་སྟེ་ཉལ་བས་ཅུང་ཟད་གཉིད་སོང་བའི་རྨི་ལམ་ལ། དགེ་བསྙེན་ཐང་ལྷའི་མདུང་རྟིང་གིས་བདག་ལ་བརྒྱབ་ནས། ཁྱོད་ཀྱིས་དམེ་བོའི་གོས་གོན་པའི་གྲིབ་ཀྱིས་ང་རང་ལ་གནོད་པས། ད་ང་འགྲོ་བ་ཡིན་ཟེར་ནས་མི་སྣང་བར་གྱིར། ནངས་པར་གཉིད་སད་དུས་མགོ་ལུས་ཐམས་ཅད་ནད་ཀྱིས་ཟིན་ནས་འགྲོ་རྒྱུ་མེད་པ་ལྟར་ཡིན་ཡང༌། རང་གཅིག་པུར་ལྷག་འགྲོ་བས་སྙིང་རུས་བྱས་ཏེ་སོང༌། དེ་ནས་བཟུང་སྟེ་ལུས་ཀྱི་མདངས་ཉམས། ཤེས་པ་མི་གསལ། རླུང་ཞུགས་གནས་ཐིམ་གསུམ་ལ་སོགས་པའི་ཉམས་རྟོགས་འགགས་པ་སོགས་འགལ་རྐྱེན་དུ་མར་སོང་ཞིང་ཟླ་བ་གཅིག་ལྷག་ཙམ་ལ་ན། ཉིན་གཅིག་འཇིགས་སྒྲོན་གྱིས་ང་རང་ཁྲིད་ནས་སྤྲུལ་སྐུ་ཡིད་བཞིན་ནོར་བུའི་མདུན་ནས་ཁྲུས་དང་གཅོད་ཚེ་འགུགས་སོགས་ཞུས། ཁོང་གི་ཞལ་ནས་ཁྱོད་ཀྱིས་ཟས་གོས་ལ་ཤིན་ཏུ་འཛེམ་དགོས་པ་འདྲ། མཁའ་འགྲོ་འཁྲུགས་འདུག་པས་འཁྲུགས་བསྐང་གལ་ཆེ་གསུངས། འཇིགས་སྒྲོན་གྱི་འཁྲུགས་བསྐང་ཁྱེད་ཀྱིས་གསུང་རོགས་དགོས་ཞུས་ཚེ། ཡ་ཆོག་གི་གསུངས་ཏེ། རྗེ་དེ་ཉིད་ཀྱིས་འཁྲུགས་བསྐང་མཛད་པས་ནད་ལས་གྲོལ་ཏེ། དེ་ནས་འདམ་ཐང་གཞུང་ལ་ཐོན་དུས་ནང་བྱང་ཁོག་ལ་ཟས་མེད་པས་རླུང་ ༡༠༩༽མི་ཟིན། ཕྱི་ལུས་པོ་ལ་གོས་མེད་པས་ལྷགས་པས་འཁྱག་ནས་འཆི་འགྲོ་བར་བྱས་ཏེ།

སྣང་བ་གནས་འགྱུར་ནས་དཔལ་རིའི་ཞིང་ཁམས་མཐོང་ཡོང་བ་ལྟར་བྱེད་དུས་དྲན་པ་ཉམས་ནས་ཅི་ཡིན་མ་གོ། དྲན་པ་རྙེད་ཚེ་མིག་ཕྱེས་ནས་བལྟས་པས། རྒྱ་ཚོགས་མགོན་ལྷུན་དང༌། རིས་མུག་ཟེར་བ་གཉིས་ཀའི་ཅོག་གུར་ནང་ལ་ཐོན་འདུག བདག་གིས་ཅི་ཡིན་འདྲི་སྙམ་ཡང་ཁ་འཁྱིག་སོང་བས་གཏམ་སྨྲ་མ་ནུས། དེ་དུས་ཁོང་གཉིས་ཀྱིས་རྗེ་དེ་ཉིད་ལ་མོ་རང་འཆི་བ་མ་རེད། དྲན་པ་ཉམས་པ་ཡིན་འདུག་པས་གསོན་བྱུང་ཞུ་རུ་སོང་ཚེ། རྗེ་དེ་ཉིད་དང༌། རྩང་སྐོར་བླ་མ་བློ་བཟང་དར་རྒྱས་གཉིས་བྱོན་ནས་ཁོང་རྣམ་གཉིས་ཀྱི་ཕྱག་གིས་ང་རང་གི་ལྟོ་བ་འཕུར་བས་དྲོད་རྒྱས་ཤིང་གཏམ་བརྗོད་ནུས་པ་བྱུང་ནས། ཁོང་མགོན་ལྷུན་གཉིས་ལ། ང་[ ང ]ཅི་རེད་ནི་ཡིན་དྲིས་པས། ཁོང་གཉིས་ཀྱིས་ཁྱོད་ལྷགས་པས་འཁེངས་སོང་ནས་འཆི་ཆས་བྱེད་འདུག་པ། ངེད་གཉིས་ཀྱིས་རྟ་རྒན་ལ་བཅིང་འོང་བ་ཡིན་ཟེར། དེ་ནས་བླ་མ་དར་ལོས་སྩག་( སླག )འགགས་ཞིག་གནང༌། རྗེ་དེ་ཉིད་ཀྱིས་པགས་ཕུར་ཆུང་བ་གཉིས་གནང༌། མགོན་ལྷུན་གྱིས་ལྷམ། འཇིགས་སྒྲོན་གྱིས་ཞྭ་བ་རྣམས་སྦྱིན་པས། ཉིན་མོ་གྲང་ལྷགས་ཆེར་མ་བྱུང༌། ནུབ་མོ་ཤིན་ཏུ་འཁྱག་ཅིང་གཉིད་མི་འོང་ཞིང་ལུས་པོ་ཐམས་ཅད་ཤིང་ལོ་བསིག་བསིག་བྱེད་འདུག སྔོན་ལུས་འཁེངས་སོང་བའི་སྟོབས་ཀྱིས་མགོ་ལུས་རྐང་གསུམ་ཐམས་ཅད་རྨ་ལོག་གིས་སོང་ ༡༡༠༽ནས་ནང་ནུབ་གཉིས་ལ་ལྷགས་པ་ཆེ་བས་རྨ་ཁ་ཐམས་ཅད་ནས་ཁྲག་འོང་ནས་རི་དྭགས་རྨས་མ་བཞིན་ཁྲག་ལམ་བཏོད། ཉི་མ་ཅུང་ཟད་འོང་དུས་རྨ་ཐམས་ཅད་ཟ་ཕྲུག་ཁོལ་ཞིང་ཚ་ན་ཟུག་གཟེར་གྱིས་མནར་ནས་ཅི་བྱེད་ལྟོས་མེད་དུ་བྱུང་བས། བླ་མ་ལྷ་ལ་གསོལ་བ་འདི་ལྟར་བཏབ། སྐྱབས་གནས་ཀུན་འདུས་པད་འབྱུང་མཚོ་རྒྱལ་དང༌། །སྤྱན་རས་གཟིགས་དང་རྗེ་བཙུན་འཕགས་མ་སྒྲོལ། །སངས་རྒྱས་བྱང་སེམས་ཐམས་ཅད་བདག་ལ་དགོངས། །ཉམ་ཐག་ཁོ་མོ་བདག་ལ་ཐུགས་རྗེས་གཟིགས། །བདག་གིས་ལྷག་བསམ་རྣམ་པར་དག་པ་ཡིན། །མ་གྱུར་སེམས་ཅན་ཀུན་གྱི་དོན་ཕྱིར་དུ། །ཡང་དག་དམ་པའི་ལྷ་ཆོས་ཞིག་བསྒྲུབ་ནས། །དོན་གཉིས་མཛད་པ་མཐར་ཕྱིན་ཞིག་བསམ་ཀྱང༌། །ལས་ངན་བདག་གི་ལུས་སྒྲིབ་མ་ཟད་ནས། །མ་ཤི་གསོན་པོར་གྲང་དམྱལ་སྡུག་བསྔལ་མྱོང། །བདག་དང་བདག་འདྲའི་ངན་སོང་འགྲོ་ཀུན་གྱི། །སྡུག་བསྔལ་བག་ཆགས་མ་ལུས་ཀུན་བསྡུས་ནས། །བདག་གིས་མྱོང་གྱུར་འདི་དང་དབྱེར་མེད་མཛོད། །བདག་གཞན་བསགས་དང་བསག་འགྱུར་དགེ་བའི་ཚོགས། །མ་གྱུར་འགྲོ་བ་སེམས་ཅན་ཡོངས་ལ་བསྔོ། །ཀུན་ཀྱང་རྔ་ཡབ་ཟངས་མདོག་དཔལ་གྱི་རིར། །ཡབ་རྗེ་ཨོ་རྒྱན་ཆེན་པོའི་ཞབས་དྲུང་དུ། །སྐྱེས་ཏེ་དོན་གཉིས་ལྷུན་གྲུབ་དཔལ་ཐོབ་ཤོག

།ཅེས་སྨྲས་པས། སྟོང་དཔོན་བཟང་མོ་ན་རེ། ཨོ་སྙིང་རྗེ་ཁྱོད་ཀྱིས་ཡི་གེ་མི་ཤེས་ན་མགུར་མ་སྙན་མོ་འདི་འདྲ་ཅི་ཤེས་ ༡༡༡༽ཟེར། བདག་གིས་ཡི་གེ་འབྲུ་མི་ཤེས་ཀྱང་དོན་ཤེས་སྨྲས། མོ་ན་རེ། དེས་ན་འདིའི་དོན་སྨོས་ཤིག་ཟེར་ནས་འཇམ་དཔལ་མཚན་བརྗོད་ཞིག་འདོན་འདུག །བདག་གིས་འདིའི་དོན་བསམ་གྱིས་མི་ཁྱབ་ཅིང་ཐེག་པ་ཀུན་གྱི་དོན་འདུས་ཡོད་པར་སྣང་གི་སྨྲས་ཏེ། མདོར་བསྡུས་ཏེ་བཤད་པས་མོ་ངོ་མཚར་ནས་དད་པ་བྱེད་འདུག རྗེ་དེ་ཉིད་ཀྱིས་ཀྱང་ཉེ་འཁོར་གྱིས་མི་རིག་པར་མཛད་ནས། ང་རང་ལ་རྨ་སྨན་དང༌། བཟའ་བཅའ་རེ་གནང་སྦྱིན་མཛད་ཀྱང༌། ཀུན་གྱིས་དབུས་མོ་འདིའི་ལན་གྱིས་ཨ་སྐྱོང་བཟའ་མི་འོང་ཟེར་བའི་རྐྱེན་གྱིས་སྐུ་མདུན་ལ་གཅར་མ་ཕོད། ཐག་རིང་པོ་ནས་ཕྱག་ཡུལ་ཞིང་བསྐོར་བ་རེ་བྱེད་དུས། རྗེ་དེ་ཉིད་ཀྱིས་བླ་མ་རིན་པོ་ཆེའི་རྣམ་ཐར་གྱི་ལོ་རྒྱུས་གཞན་བུ་སློབ་རྣམས་ལ་གསུངས་འདུག་པས། དེ་བདག་གི་ཐོས་ནས་ཁོང་ཡབ་སྲས་ལ་དད་མོས་ལྷག་པར་སྐྱེས་སོ། །དེ་ལྟ་བུའི་སྡུག་བསྔལ་དུ་མ་མྱོང་བའི་ཚུལ་རྣམས་ཡི་གེར་དོགས་ནས་མ་བྲིས་སོ། །ཡང་དེ་ནས་ལོ་ཁྱིམ་དེའི་ཟླ་བ་བཞི་པ་ལྔ་པའི་ནང་ལ་དབུས་སྡེ་བྱང་ལམ་བརྒྱུད་ནས་འོང་བས། འབྲོག་པ་ལ་སྤྲང་ས་མ་རྙེད་ནས་ས་སྟོང་དུ་ལུས་ནས་མུ་གེ་ཆེན་པོ་བྱུང་སྟེ། རྩྭ་མཛོ་མོ་ནུ་ཤིང་ཟེར་བ་དེ་དང༌། ས་དཀར་སེར་གྱི་ཁུ་བ་གཉིས་ལ་ལྟོ་རྟེན་བྱས་ཏེ་འོང་བས། ལུས་མ་འཚོ་ནས་རླུང་ཤུགས་ཆེན་འོང་ཚེ་ཤོག་སྐྱ་ལྟར་ཁྱེར་འགྲོ་བར་བྱེད་དེ་ལམ་མི་ཆོད། སྤང་འབུར་མཐོ་བ་རེ་ཡོད་ན་དེ་ལ་བསྐོར་བ་ ༡༡༢༽བྱས་ནས་མ་སོང་ན་རྐང་བས་ལུས་མི་འཁྱག་(

ཐེག )ཅིང༌། དེ་ལྟ་བུའི་སྡུག་བསྔལ་བཟོད་བཀའ་བ་བྱུང་ནས་མུ་གེས་འཆི་ཆས་བྱེད་འདུག་པས། ཡང་བདག་གིས་བསམ་ཚོད་ཀྱི་ཚིག་འདི་སྨྲས། སྐྱབས་མཆོག་རྣམ་གསུམ་དད་པས་རྒྱུན་དུ་བསྟེན། །ལྷག་བསམ་དག་པའི་བློ་ཕུགས་ཆོས་ལ་གཏད། །ལས་འཕྲོ་དམན་པས་རང་དབང་དུས་མ་སྟེར། །དབྱར་དགུན་མེད་པར་འཆི་བའི་སྲོག་ལ་བབས། །བསྐྱེད་རྫོགས་ཡོད་ཀྱང་མུ་གེའི་ནད་མ་སེལ། །གཏེར་ལ་དབག་ཡང་སྒྱུ་མའི་ཟས་ནོར་དབུལ། །གང་ལྟར་བྱས་ཀྱང་འཆི་བར་མི་ཐར་བས། །རང་སྣང་རྣམ་དག་དཔའ་རིའི་གླིང་དུ་འགྲོ། །ལུས་ནི་ཡེ་ནས་ཞི་ཁྲོའི་འདུ་ཁང་ལ་ཕུལ་ཡོད། །ཨེ་འདུ་མི་འདུ་ལྷ་ཚོགས་ཁོ་རང་ཚོས་ལོས་ཤེས། །ངག་རླུང་ཡེ་ནས་མ་དང་མཁའ་འགྲོ་ལ་ཕུལ་ཡོད། །སྒྱུ་འཕྲུལ་འགྲོ་འོང་ཨེ་མཛད་ཁོང་རྣམས་ཀྱིས་ལོས་དགོངས། །ཡིད་ནི་ཡེ་ནས་བླ་མའི་ཐུགས་དགོངས་དང་བསྲེས་ཡོད། །ཐུགས་རྗེས་ཨེ་བཟུང་རྗེ་བཙུན་ཁོ་རང་གིས་ལོས་མཁྱེན། །མི་རྟག་སྒྱུ་མའི་ཕུང་པོ་བདེ་སྡུག་གི་འཁྲུལ་གཞི། །ཅོལ་ཆུང་བྱིས་པའི་སེམས་འདི་ཉེར་ལེན་གྱི་སྤུན་ཐག །དབུས་རོགས་ལྷ་སྡེ་དཀར་པོ་སྙིང་རྗེ་ནི་ཆུང་འདུག །ད་ནི་གཅེས་འཛིན་དོར་ནས་དཔལ་རི་ལ་བཞུད་འགྲོ། །ཞེས་སྨྲས་ནས་དབྱིངས་མི་འགྱུར་བའི་ཀློང་དུ་དལ་གཅིག་ངལ་བསོས་ཚེ། ཉམས་རྨི་ལམ་འདྲེས་པའི་སྣང་ཆར་ང་རང་གི་ཨ་མ་འོང་ནས་བསྲུང་མདུད་ཅིག་སྦྱིན་ནས། ད་དུང་ཁྱོད་ ༡༡༣༽འཕོ་བའི་དུས་ལ་མ་བབས་པ་ཡིན་པས་དཔལ་རི་ལ་འགྲོ་མ་རན། ནམ་ཞིག་དུས་ལ་བབས་དུས་ང་རང་བསུ་བ་ལ་འོང་ཟེར་ནས་མི་སྣང་བར་གྱུར། བདག་ཉམས་ལས་སངས་ཏེ་ཅི་ཡིན། ཨ་མ་ཚེ་དུས་ལས་འདས་ཕྱིན་ཆད། རྨི་ལམ་ཙམ་ཡང་ཤར་མ་མྱོང་བས། ད་ལན་གསལ་པོ་ཞིག་མཐོང་བའི་དོན་ཅི་ཡིན། ད་དུང་བདག་གིས་སྡུག་བསྔལ་འདི་ལྟ་བུར་མྱོང་དགོས་པ་འདྲ་སྙམ་ནས་ཡོད་ཚེ། བྱ་ཕོ་རོག་ཞིག་གི་སྐད་གོ་འདུག བདག་གིས་ད་སྔ་ས་སྟོང་འདིར་མི་མ་དགོས་བྱ་ཙམ་ཡང་མ་མཐོང་བས། །ཕོ་རོག་ཞིག་གྲགས་འདུག་པ་ཅི་ཡིན་སྙམ་ནས་བལྟས་ཚེ། །ཤིང་གི་ཞོ་ཟེའུ་ཞིག་གི་སྟེང་ན་ཕོ་རོག་ཞིག་བབ་འདུག་པས།

བདག་གིས་ཅི་ཡིན་སྙམ་ནས་ལྟ་རུ་སོང་ཚེ་སྣོད་དེའི་ནང་དུ་ཞོ་གང་བླུག་འདུག དེའི་གཡས་སུ་སྒྲོག་གསར་པ་ཞིག་དང༌། གཡོན་དུ་ནོར་བཏག་ཐག་ཞིག་བཞག་འདུག ཐག་པ་གཉིས་ཀྱི་དོན་ཅི་ཡིན་མ་གོ་ཡང༌། ཞོ་ཨ་མས་ང་ལ་འཆི་གསོས་ཀྱི་སྨན་དུ་གནང་བ་རེད་སྙམ་ནས། ཕུད་དེ་བླ་མ་དཀོན་མཆོག་གསུམ་ལ་མཆོད། མ་འཕྲོ་ང་རང་གིས་འཐུང་ནས་སོང་བས། ལུས་སེམས་བདེ་བ་དང༌། རླུང་རྣམས་རང་སོར་ཆུད་ནས་སྟེང་འོག་གི་རླུང་འཛིན་ཐུབ་པར་བྱུང་ངོ༌། །དེ་ནས་ཉིན་མཚན་བྱས་ཏེ་སོང་བས་དབུས་སྒར་གྱི་རྗེས་ཆོད་པས། ཐག་པ་བོར་སོང༌། ཞོ་ཟེའུ་བཟང་མོ་ལ་སྦྱིན་ནས་ལོ་རྒྱུས་རྣམས་སྦས་གསང་བྱས། དེ་ནས་རིམ་གྱིས་འོང་བས་རྩི་( ཕ )དམ་པའི་སྒྲུབ་ཕུག་ནས་རྗེ་དེ་ ༡༡༤༽ཉིད་ཀྱིས་ཟབ་གཏེར་ཞིག་བཞེས་དགོས་པར་འདུག་པས། དེར་ང་རང་སོང་ནས་ཁོང་གི་གཏེར་ཁ་མ་ལུས་པ་ལོན་ངེས་ཡིན་ཀྱང༌། རྟ་པན་གྱིས་བདག་ལ་ཁྱོད་སྤེན་ཆུ་ལ་ཐར་དཀའ་བས་ཅི་ཕྱིར་འོང་ཟེར་ནས་འགྲོ་དབང་མ་སྟེར། འཇིགས་སྒྲོན་དང་ལྷན་དུ་རྗེའི་སྐུ་མདུན་ལ་སོང་བས་རྟེན་འབྲེལ་འབྲིང་ཙམ་བྱུང༌། དེ་ནས་རྫ་སྐྱེར་ཁུའི[ སྐྱེ་སྐུའི ]གྲོང་དུ་ཐོན་ནས་རྒྱ་ནག་མ་ཎི་ལ་ཕྱག་བསྐོར་དང༌། གཡུ་བྱུར་ཆ་ཤས་ལྷག་འདུག་པ་རྣམས་ཀྱིས་རྡོ་ཡོན་བྱས། དེ་ཀར་ཞག་གཉིས་ཙམ་ལ་བསྡད་ནས་ཟས་སློང་དུ་སོང་བས། དགེ་རྒན་ཞིག་གིས་ཡ་ཨ་ཇོ་གང་ནས་ཡིན་ཟེར། བདག་ཡུལ་མེད་འཁྱམ་པོ་ཞིག་ཡིན་སྨྲས། ཁོང་ན་རེ་ཁྱོད་མཁའ་སྤྱོད་མའི་སྒྱུ་འཕྲུལ་ཞིག་ཡིན་པར་འདུག ང་རང་གིས་རྨི་ལམ་བཟང་པོ་རྨིས་པ་ཡིན་པ་ངོ་མཚར་ཆེ་ཟེར་ནས། ཕྱག་འཚལ་ཞིང་ཕྱག་དབང་བླང་ནས་གྲོ་ཁ་ཅི་དགོས་སྦྱིན་ཟེར། བདག་གིས་ལམ་རྒྱག་ཅུང་ཟད་ལས་མི་དགོས་ང་རང་གིས་ཁུར་མི་ཐུབ་གི། ཁྱོད་ཀྱིས་ཡི་གེ་འབྲི་ཤེས་ན་ངས་གདམས་པ་ཞིག་བྲི་སྨྲས་ཚེ། ཁོང་ན་རེ་བདག་སྔར་ས་སྐྱའི་རྟ་མགྲིན་དབང་མོའི་ལུང་བསྟན་གནང་ཡོད་པས་དེའི་ཐོག་རེད་ཟེར་ནས་དགའ་སྤྲོ་ཆེན་པོའི་ངང་ནས་དྲུང་ཡིག་བྱས་ཏེ།

མཁའ་འགྲོ་ཐུགས་ཏིག་གི་ཆོས་སྐོར་མཁའ་སྤྱོད་མའི་སྒྲུབ་ཐབས་ཚོགས་དང་བཅས་པ་ཕབ་ནས་ཁོ་རང་ལ་གཏད། དབང་དང་བསྐྱེད་རྫོགས་ཆ་ཚང་ཕབ་དགོས་ཟེར་བས། རྗེས་སོར་ང་རང་ཡར་ལྷ་སར་འོང་དུས་ ༡༡༥༽བྲི་སྤེལ་བྱེད། ད་ལན་རྟེན་འབྲེལ་ཙམ་ཡིན་སྨྲས་པས། ཁོ་རང་ཤིན་ཏུ་དགའ་ནས་ལོངས་སྤྱོད་ལ་ཕངས་པ་མི་ལྟ་ཞིང་གང་དགོས་བདག་ལ་སྦྱིན་འདུག་ཀྱང་དགོས་མེད་སྨྲས་ཏེ། ཁོ་རང་ལ་གང་དགོས་ཀྱི་གདམས་པའི་བསླབ་བྱ་རེ་དང་བསྲུང་མདུད་སོགས་སྦྱིན་ནས་ཉིན་གསུམ་གྱི་ལམ་ལ་བདག་ཁལ་རྟ་ཡིས་བསྐྱལ། དེ་ནས་རིམ་གྱིས་རྫ་རྒྱ་( རྒྱལ )དགོན་ལ་ཐོན་པས། དབུས་སྒར་པ་རྣམས་ཀྱིས་རྗེ་དེ་ཉིད་ཀྱི་སྐུ་ནུའུ་སྤྲུལ་པའི་སྐུ་ནམ་མཁའ་འཇིགས་མེད་སང་རྫོགས་ཆེན་དཔལ་དགེའི་ཡང་སྤྲུལ་ཡིན་པ་ཁྲི་ཁར་མངའ་གསོལ་བྱས་ཏེ། བླ་བྲང་ནས་དབུས་སྒར་པ་ཡོངས་རྫོགས་ལ་མགྲོན་ཟས་སྦྱིན་ནས་ཞག་མང་པོའི་བར་དུ་ཁྲི་སྟོན་བྱེད་འདུག དེ་དག་གི་ནང་ནས་སྤྲང་མོ་ཆོས་སྒྲོན་དང༌། ང་རང་གཉིས་ཀྱི་སྐལ་བ་ཆད་འདུག་པས། བདག་གིས་ཆོས་སྒྲོན་ལ་ཁྱོད་སྒར་ཕྱོགས་གཅིག་པ་ཡིན་པས་ཁོང་རྣམས་ཀྱི་གྲལ་དུ་སོང་ན་ལོས་ཆོག ང་རང་ནི་སྔར་རྟ་པན་དང༌། འཇིགས་བསམ་གཉིས་ཀྱིས་རྒྱ་ལམ་ལ་འགྲོ་མི་ཆོག་ཟེར་བས། ད་ལན་ཁྲི་སྟོན་ཁར་ཡོང་ཅི་ལ་བཅུག་ང་མི་འགྲོ་སྨྲས་ཚེ། མོ་ན་རེ་ཁྱེད་ཀྱིས་སྐྱིད་མ་ཁྱག་ནས་སྡུག་ཉོ་ནི་རེད། ཕ་ཡུལ་བདེ་སྐྱིད་ཕུན་སུམ་ཚོགས་པ་དེ་དགོས་མེད་བྱས་ནས་ད་པན་ཆེན་དང༌། འཇིགས་བསམ་གཉིས་ཀྱི་ངོ་དཀར་ནག་ལ་དོགས་པ་དེ་ཁྱོད་རང་ལན་པ་རེད། སྤྲང་ཟས་ཨེ་རག་བསམ་འདུག་པ་ལས་རང་ཡུལ་ལ་རྒྱལ་པོ་བྱས་ཏེ། དཔོན་སྲིད་ ༡༡༦༽བཟུང་བསྡད་ན་འདི་འདྲའི་སྡུག་བསྔལ་མི་དགོས་ཟེར། བདག་གིས་ང་ད་དུང་རྒྱལ་སྲིད་ཀྱི་བདག་པོ་ཡིན་སྨྲས་པས། མོ་ན་རེ། ཧོ་ཧོ་ཡིན་ས་ཡོད་གི། འུ་ཅག་གཉིས་ཀྱིས་སྤྲང་ཟས་མ་རྙེད་ནས་བསྡད་ཡོད་པ་འདི་མ་ཤེས་སམ་ཟེར། བདག་གིས་འཇིག་རྟེན་གྱི་གླུ་ལ་དྲངས་ནས་འདི་ལྟར་སྨྲས།

ཨ་རོག་ཉོན་དང་ཆོས་ཀྱི་སྒྲོན། བུ་མོ་ང་ཡི་རྒྱལ་ཐོབ་ནི། །ཀུན་དང་མི་མཐུན་ཁྱད་པར་འཕགས། །འགྱུར་བ་མེད་པའི་དཔོན་ཐོབ་ཡོད། །གདོད་ནས་རང་རིག་སྤྲོས་དང་བྲལ། །ལྷུན་རྫོགས་ཡེ་ཤེས་ཆེན་པོའི་རྩལ། །ཀུན་ཁྱབ་བརྡལ་བའི་ས་གཞི་ལ། །འཁོར་འདས་གཉིས་མེད་བྱང་སེམས་མཁར། ཀློང་ཡངས་ཁྱབ་བརྡལ་རྩེ་མོ་མཐོ། །རྩོལ་སྒྲུབ་བྲལ་བའི་འཇུག་སྒོ་ཡངས། །རང་སྣང་ལྷུན་གྲུབ་རྒྱན་བཀོད་མཛེས། །རིག་དབྱིངས་འགྱུར་མེད་རྒྱལ་པོ་མཆོག །རྡོ་རྗེ་བདུན་ལྡན་ཁྲི་ལ་བཞུགས། །ངང་གནས་ཡེ་ཤེས་བཙུན་མོ་དང༌། །འདུ་འཕྲོའི་སྣང་བ་སྲས་དང་འཁོར། །དབྱིངས་དང་ཡེ་ཤེས་དབྱེར་མེད་ལས། །རོལ་རྩལ་ཅིར་ཡང་འཆར་བའི་ངོར། །ཡང་འཁོར་བྲན་དང་འབངས་ཀྱི་སྡེ། །རང་གསལ་བདེ་ཆེན་གླིང་དུ་རྫོགས། །ཀ་དག་གདངས་ལས་ལྷུན་གྲུབ་འཕྲུལ། །ཡུལ་དྲུག་འདོད་ཡོན་བཀོད་པ་ཤར། །ཞེན་མེད་རང་གྲོལ་ངང་དུ་རོལ། །སྣང་སྲིད་ཀུན་ལ་མངའ་དབང་བསྒྱུར། །འདི་འདྲའི་རྒྱལ་སྲིད་བདག་གིས་ཐོབ། །སྒྱུ་མའི་ཡུལ་ལ་ང་མི་ཆགས། །ཕ་མཁར་བདུད་ཀྱི་བཙོན་ཁང་འདྲ། །ཉོན་མོངས་ཆོས་ ༡༡༧༽བརྒྱད་འཕེལ་བའི་རྒྱུ། །ཕ་ཐོབ་འཁོར་བའི་གཏིང་རྡོ་འདྲ། །དུག་ལྔ་རང་གར་སྤྱོད་པའི་གཞི། །ཕ་ཡུལ་ཐར་བའི་ལྕགས་སྒྲོག་འདྲ། །རང་གཞན་དུས་ཀུན་ཆགས་སྡང་འཕེལ། །དེ་འདྲའི་གྲོང་ཡུལ་ངས་མི་འཛིན། །ཆོས་སྒྲོན་སེམས་ལ་དེ་ལྟར་ཞོག །སྨྲས་པས། མོ་ན་རེ་ཁ་མཁས་མ་ཁྱོད་ཀྱི་ཁ་ང་རང་གིས་མི་ཐུབ། རྟ་པན་འཇིགས་བསམ་གཉིས་ཀྱིས་མ་ཐུབ་ནི་རེད། ང་འདུག་ཆུག ཁྱོད་ཀྱི་སྐད་མི་གོ་གི་ཟེར། དེའི་དགུང་མོ་ཡིད་བཞིན་ནོར་བུས་ཆོས་སྒྲོན་ངེད་གཉིས་གཟིམ་གུར་ནང་ལ་ཤོག་གསུངས། དེ་ཀར་སོང་བས་ཁོང་གིས་ངེད་གཉིས་ལ་ཐུད་གདར་ཆེ་བ་གཅིག་མཉམ་དུ་གནང༌། མོ་རང་གིས་མི་རིག་སར་ང་རང་ལ་དངུལ་གོར་མོ་གསུམ་དང་མར་གྲོག་ཞིག་གནང་ནས། ང་རང་ལ་སེམས་གསོས་ཀྱི་ཞལ་ཏ་མཛད་ཅིང་བསྲུང་མདུད་དང་བྱིན་རྟེན་སོགས་གནང་ནས།

རྗེ་དེ་ཉིད་ཀྱིས་བསམ་ཡས་ནས་བཞེས་པའི་གཏེར་བྱོན་གུ་རུའི་སྐུ་དང་མཚོ་རྒྱལ་འདྲ་སྐུ་སོགས་ཀྱིས་སྨོན་ལམ་མཛད་ཅིང་ཐུགས་བརྩེ་བ་ཆེན་པོས་བསྐྱངས། དེ་ནས་རིམ་གྱིས་འོང་ནས་ལོ་ཁྱིམ་དེ་ཀའི་ཟླ་བ་བརྒྱད་པའི་ནང་དུ་རྗེའི་གདན་སའི་ཉེ་ཆར་སྐྱ་རིང་ནང་དུ་ཐོན་ནས། དབུས་སྒར་པ་རྣམས་ཀྱིས་དགའ་སྟོན་བཞག་ཅིང༌། རང་རང་གི་ཡུལ་མི་རྣམས་བསུ་བ་ལ་འོང་ནས་ཐམས་ཅད་རང་གནས་ལ་བུད་སོང༌། རྗེ་དེ་ཉིད་ཀྱང་སྐུ་མཆེད་རྣམས་ཀྱིས་བསུ་བ་མཛད་ནས་གདན་ས་གདར་ཚང་དགོན་དུ་ཕེབས་ནས་གདན་ ༡༡༨༽ལ་འཁོད་དོ། །ཆོས་སྒྲོན་ཀྱང་གར་སོང་མ་གོ་བས། ང་རང་གཅིག་པུ་ལ་ཡུལ་བ་མེད་པས་ཤུལ་དུ་ལྷག་འདུག་ཚེ་ཡིད་ཅུང་ཟད་སྐྱོ་ནས་གླུ་འདི་བླངས་སོ། །མགོན་པད་འབྱུང་ཉིད་དང་དབྱེར་མེད་པའི། །རྒྱལ་སྲས་དྲི་མེད་འོད་ཟེར་ལ། །བདག་གསོལ་བ་འདེབས་སོ་ཐུགས་རྗེས་ཟུངས། །མི་རྟག་སྒྱུ་མའི་གྲོང་ཁྱེར་འདིར། །བསམ་ཞིང་བསམ་ན་སྐྱོ་བ་འཕེལ། །དབྱར་གསུམ་སྐྱེས་པའི་མེ་ཏོག་རྣམས། །ད་ལྟ་མི་སྣང་རྩྭ་སྐྱར་སོང༌། །ལས་ཀྱིས་བསྡུས་པའི་དབུས་རོགས་རྣམས། །མདང་སུམ་ཡོད་ཀྱང་ད་ལྟ་མེད། །ཚེ་སྟོད་ཕ་མའི་གཅེས་ཕྲུག་ང༌། །དཔོན་གྱི་སྲས་མོ་སྣང་མཐོ་མ། །ད་ལྟ་ཤུལ་དུ་ཁྱི་འཁྱམ་བཞིན། །ཉེ་རང་ཀུན་གྱིས་བསྐྱུར་ལ་ལྟོས། །མི་རྟག་སྒྱུ་མའི་ཆོ་འཕྲུལ་ལ། །སྙིང་པོ་མེད་པ་ཁོ་ཐག་ཆོད། །སྙིང་ནས་དམ་པའི་ལྷ་ཆོས་ཞིག །ཚེ་འདིར་འགྲུབ་པར་མ་བྱས་ན། །འདི་སྡུག་ཕྱི་སྡུག་བུ་མོ་ང༌། །སྐྱབས་གནས་རེ་ས་གཅིག་ཀྱང་མེད། །དེ་ཕྱིར་དམ་པའི་ལྷ་ཆོས་ཞིག །འགྲུབ་ན་འདི་ཕྱི་གཉིས་སྐྱིད་ཡིན། །ཞེས་སྨྲས་ཏེ། རང་སེམས་རང་གིས་གསོས་ནས་རྗེའི་གདན་ས་དགོན་ནང་ལ་སོང་བས། དེ་ན་སྟོང་དཔོན་བཟང་མོ་དང༌། ལྡེ་བཙན་གཉིས་འདུག་པས། ཁོང་གཉིས་ལ་བདག་གིས་ཨ་ནེ་ང་ལ་གནས་ཚང་ཞིག་གཡར་རོགས་དགོས་སྨྲས་ཚེ། ཁོང་གཉིས་ན་རེ་སྔར་ཁྱོད་རྫ་ཆུ་ཁ་ལ་སོགས་པ་ནས་ཀུན་གྱིས་འདུག་སྨྲས་ཀྱང་ཁྱོད་མ་འདུག་པ་ཡིན།

ད་གནས་འདིར་འདུག་རྒྱུ་ཨེ་ཡིན་ཟེར། བདག་གིས་སྤྲུལ་སྐུ་དྲི་མེད་ ༡༡༩༽སྐུ་མདུན་ནས་ཆོས་ཞིག་མ་ཐོབ་བར་དུ་འདི་ཀར་འདུག་རྒྱུ་ཡིན། དེ་ཕན་སྔོན་ལས་ཀྱིས་མི་འགྱུར་མི་ཤེས་སྨྲས་པས། ཁོང་གཉིས་ཀྱིས་ངོ་མཚར་ཁྱོད་ཀྱིས་སྔར་ནས་ཆོས་བསམ་པ་ཡིན་ཟེར་བ་དེ་བདེན་འདུག་སྡུག་བསྔལ་བག་ཆགས་བཟོད་དཀའ་བྱུང་ཡང་ད་དུང་ཆོས་རྣམ་དག་ཨེ་འགྲུབ་སྙམ་འདུག་པས། ཁྱོད་ཀྱིས་ཆོས་པ་རབ་ཞིག་འོང་ངེས་རེད་ཟེར་ནས་སེམས་གསོས་བྱེད་ཅིང་ཇ་བླུད། དེའི་སྐབས་ཨ་ཁུ་དར་ལོ་བྱོན་འོང་ནས་ཁྱོད་འདུག་རྒྱུ་ཨེ་ཡིན་གསུངས། བདག་འདུག་རྒྱུའི་རྣམ་གྲངས་ཐམས་ཅད་བཟང་མོས་ཞུས་ཚེ། ཁོང་གི་ཞལ་ནས་འདུག་ན་གནས་ཚང་བླ་བྲང་གི་ཁང་ཤོད་ལ་འདུག་ཅེས་སྤྲུལ་གཅེས་ཀྱིས་གསུང་གི་ཟེར། བདག་གིས་སྤྲུལ་སྐུ་སུས་གསུང་ནི་རེད་དྲིས་པས། བཟང་མོས་ཁྱོད་རང་གི་སྤྲུལ་སྐུས་གསུངས་ནི་རེད་ཟེར་ནས་རྩེ་མཚར་མང་པོ་བཤད་འདུག་པས། བདག་གིས་རྟེན་འབྲེལ་ལེགས། ཁྱོད་ཀྱིས་ཟེར་བ་ལྟར་ང་རང་གི་ཚེ་མཇུག་ལ་ཁོང་གི་གྲོགས་རེ་ལ་མི་འགྱུར་ཟེར་ཐག་ཅི་ཆོད་སྨྲས། དེ་ནས་བཟང་མོས་བསྐྱལ་ནས་བླ་བྲང་གི་ཁང་ཤོད་ལ་སོང་ནས་དེ་ཀར་གནས་བཅས་ནས་ཞག་ཁ་ཤས་བསྡད་ཚེ། རྗེ་དེ་ཉིད་ཀྱིས་བར་སྐབས་རེ་ལ་གཞན་གྱིས་མི་རིག་པར་མཛད་ནས། ང་རང་ལ་ནས་དང་མར་ཆུར་སོགས་གནང༌། དེ་སྐབས་བླ་བྲང་གི་ཐུགས་ཁུར་པ་ཨ་སྐྱབས་སྤྲུལ་སྐུ་ཞེས་པ་ཞིག་འདུག་པས། ཁོང་གི་ཞལ་ནས། དབུས་མོ་དེ་འདི་ཀར་འདུག་མི་ཆོག འདིར་བསྡད་ཚེ་ཨ་ ༡༢༠༽སྐྱོང་བཟའ་ཚུར་མི་འོང་ངེས་པ་ཡིན་གསུངས་ནས་ཐུགས་ཁྲོ་བྱེད་འདུག་པས། བདག་གིས་ད་དུང་ང་རང་མི་དཀར་ཡིན་པས་ཨ་སྐྱོང་བཟའ་མི་ཡོང་དོན་མེད། ང་འདུག་ནི་གིས་ཅི་གནོད་སྨྲས་ནས་མ་སོང་བས། ཡང་ཉིན་གཅིག་འོད་འབར་གྱིས་བློ་བྱས་ཏེ། ང་རང་ལ་ཁྱོད་དགུན་འདིར་ཆོས་ཞུ་སྙམ་ན། བདག་གིས་ཁྱིམ་ཚང་ཞིག་ལ་ཁྱོད་བཞག་ཆད་བྱས་ཡོད། དེ་ཀར་སོང་ལ་གཡོག་གྱིས་དང༌། ཁོང་སང་གིས་ཆོས་ཞུ་དུས་གྲོ་ཁ་སྦྱིན་ཟེར་བས་དེས་དགའ་འདུག

ཆོས་ཐུན་རན་དུས་ང་རང་གིས་ཁྱེད་བསུ་ཐབས་འོང་ཟེར། བདག་གིས་བསམ་པ་ལ་ང་འདི་ཀར་བསྡད་ཀྱང་ཨ་སྐྱོང་བཟས་ནོག་མཁོན་བྱེད་ངེས་རེད། དེ་བས་ཞག་ཁ་ཤས་ལ་འོད་འབར་གྱི་ཁ་ལ་འཇོག་དང་དགའ་སྙམ་ནས། ཁོ་རང་གིས་ཟེར་བ་ལྟར་གདོང་སྐོར་ཨ་བསྟན་སང་ལ་གཡོག་མོར་འདུག་ཆས་བྱས་ཚེ། ཨ་བསྟན་ང་རང་བསུ་བ་ལ་ཐོན་བྱུང་དེ་དག་གི་དུས་རྗེ་དེ་ཉིད་བཞུགས་མེད་པས། དེའི་ཤུལ་དུ་ང་རང་ལ་ཨ་སྐྱབས་སྤྲུལ་སྐུས་འདུག་ཏུ་མ་སྟེར་ནས། གདོང་སྐོར་ཨ་བསྟན་དང་མཉམ་དུ་ཁ་ཕོར་རུམ་དང་ལྷམ་གཉིས་མཆན་དུ་བཅུག་ནས་རྡོའི་ལམ་ཆུང་ཁར་བུད་སོང་བས། རྗེ་དེ་ཉིད་འཇིགས་བསམ་སང་ལ་གཡང་སྒྲུབ་གསུངས་ནས་ཇ་སྐབས་ལ་བབ་སྟེ། སྒོ་བཞེངས་མཛད་འདུག་པ་མཐོང་བས། བདག་གི་སེམས་སྡུག་བསྔལ་གྱིས་ནོན་ཅིང་མིག་མཆི་མས་གང་ནས་ལམ་མ་རིག་ནས་ལྷམ་གོན་པའི་ཚུལ་ ༡༢༡༽བྱས་ཤིང་ས་ལ་ཅུང་ཟད་བསྡད་པས། ཨ་བསྟན་ན་རེ་ཁྱེད་ལམ་འདི་གྱིས་ལ་བུད་སོང་དང༌། ངས་སྤྲུལ་སྐུ་སང་ལ་ཕྱག་མོ་ཞིག་འདེབས་དགོས་ཟེར་ནས་རྟ་ལ་ལྕག་གིས་བརྒྱབས་ནས་བུད་སོང༌། ང་རང་ནི་འགྲོ་སྙིང་འདོད་ཀྱང་འགྲོ་མ་ཕོད། དེ་ནས་ཨ་བསྟན་ཐོན་བྱུང་བས། བདག་གིས་སྤྲུལ་སྐུ་སང་གིས་ཅི་གསུང་གི་དྲིས་ཚེ། ཁོ་ན་རེ་སྤྲུལ་སྐུས་ཁྱོད་ཀྱི་ཚེགས་མི་ཐུབ་གསུངས་ནས་འོད་འབར་ལ་བཀའ་བཀྱོན་བྱེད་འདུག་ཟེར། དེ་ནས་ཨ་བསྟན་སང་ལ་ཐོན་སོང་བས། དེ་སང་མགོ་ལོག་གི་དུད་ཚང་ཞིག་ཡིན་འདུག་པས། ཐོག་མར་སྐད་མི་གོ་ཞིང་བྱ་བ་ཐམས་ཅད་ལ་ཆ་ཞིབ་མེད་པའི་རྐྱེན་གྱིས་དཀའ་ཚེགས་ཆེན་པོ་མྱོང༌། དེ་ནས་རིམ་གྱིས་ལས་ཀ་རྣམས་ཀྱང་ཤེས། སྐད་ཀྱང་གོ་བར་བྱུང་ནས་ཟླ་བ་ལྷག་ཙམ་བསྡད་རྗེས་ཆོས་ཐུན་ལ་ཐོན་བྱུང་བས། ཁོང་སང་གི་ཇོ་མོ་ཚུལ་སྒྲོན་དང་ལྷན་དུ་དགོན་ནང་ལ་འོང་བས། དེའི་དུས་སུ་ཨ་སྐྱོང་བཟའ་བླ་བྲང་ནང་དུ་བྱོན་འདུག་པས། ང་རང་རྗེ་དེ་ཉིད་ཀྱི་སྐུ་མདུན་ལ་འགྲོ་མ་སྤོབས་པར། འོད་འབར་ལ་ངག་གསལ་བསྐུར་ནས་བདག་གིས་ཆོས་ཐུན་ཅི་ཞུ་དགོས་ཞུས་པས།

ཁོང་གིས་ཐོག་མར་ཆོས་ཐམས་ཅད་ཀྱི་འབྱུང་གནས་སྔོན་འགྲོ་ཡིན་པས། དེ་ཞུས་ལ་འབུམ་ལྔ་སོགས་ལེགས་པར་མཐར་ཕྱིན་པར་གྱིས་དང༌། དེ་ནས་རིམ་གྱིས་སྣང་སྦྱང་དང་ཐོད་རྒལ་སོགས་ཐོབ་འོང་གི་གསུངས་འདུག་པས། བདག་གིས་ཀྱང་དེ་ལྟར་བྱས། དེའི་ལོར་ཨ་སྐྱབས་སྤྲུལ་ ༡༡༢༽སྐུས་རྩ་རླུང་གསུངས། རྗེ་དེ་ཉིད་ཀྱིས་སྣང་སྦྱང་དང་ཐོད་རྒལ་གཅོད་ཁྲིད་རྣམས་གསུང༌། རྗེའི་སྐུ་ནུའི་ལྷ་ཆེན་སྟོབས་རྒྱལ་ཀྱིས་སྔོན་འགྲོ་གསུངས་ཤིང༌། སྤྲུལ་སྐུ་རྡོ་རྗེ་དགྲ་འདུལ་གྱིས་ཁྲིད་དཔོན་མཛད་དོ། །དེ་སྐབས་སུ་སྤྲུལ་སྐུ་ལྷ་སྟོབས་ཀྱིས་ཁྲིད་ཇི་ལྟར་གསུངས་པ་བཞིན་ལྷག་ལུས་མེད་པར་བདག་གིས་སེམས་ལ་ཟིན། ཚུལ་སྒྲོན་ལ་སྤྲུལ་སྐུས་འདི་ལྟར་གསུང་གི་སྨྲས་ནས་རྒྱུགས་འཕྲོད་པས། མོ་ན་རེ། ཁྱོད་རྒྱ་ཁ་རོང་བཞིའི་མི་རྒྱུད་ཡིན་པས་བློ་རྩལ་བཟང་འདུག་ཟེར། དེ་ནས་བདག་གིས་སྔ་དྲོ་ཁྲིད་ཞུས། དེ་མིན་གཉིད་ཐུན་ཆུང་ངུ་ཞིག་གི་བར་མ་གཏོགས། དུས་ཀུན་ཕྱག་འཚལ་ནས་གངས་འབབ་པ་དང་ལྷགས་པས་འཁྱག་པ་སོགས་ལ་དཀའ་ཐུབ་བྱས་ཏེ། ཉིན་ཞག་བཅུ་བདུན་གྱིས་ཕྱག་འབུམ་འགྲོ་ངེས་བྱས། དེ་སྐབས་སུ་རྟ་ཤུལ་བན་ཆུང་རྣམས་ཀྱིས་སྔོན་འགྲོ་ཞུ་འདུག་པས། དེ་དག་གིས་ང་རང་ཕྱག་འཚལ་དུས་དབུས་མོ་འདི་འཁྱག་ནི་དང་དྲོ་ནི་སོགས་མི་ཤེས་པ་ནོར་ལྟ་བུ་རེད་ཟེར་ནས། ཁོ་རང་ཚོའི་ལྷམ་འཚང་གི་རྩྭ་དང༌། གཞན་དགོན་གསེབ་ཀྱི་རྩྭ་ཉོབ་བསྡུས་ནས་རྒྱབ་ཏུ་ཨེ་འདུག་ལྟ་ཞིང༌། ལ་ལས་བདག་གི་མགོ་ཐོག་ནས་རྡོག་པས་མནན། ལ་ལས་སྔོན་ལ་རྩྭ་བླུགས་ནས་ཁྱོད་ཀྱི་ཁ་ལ་འདི་རྒྱོབས་ཟེར། ཡང་ལ་ལས་འདི་ལ་གཙང་རྩོག་མི་འདུག་ཁྱི་དང་འདྲ་ཟེར་ནས། མི་དང་ཁྱི་ལ་སོགས་པའི་མི་གཙང་བ་རྣམས་ཐུར་མས་བཟུང་ནས་བདག་གི་སྔུན་དང་མགོ་ལ་སོགས་པར་བཞག་འདུག་ ༡༢༣༽བདག་གིས་ཕྱག་དང་ཁོང་ཁྲོ་གཉིས་འཛོམ་མི་ཉན་བསམ་པ་དང༌། མིན་ཀྱང་ངེད་ཅག་ཆོས་གྲོགས་ཡིན་པས། ཁོང་རྣམས་ཅི་བྱས་ཀྱང་ལན་མི་བྱེད་སྙམ་ནས་དམ་བཟའ་བཟུང༌།

ཆོས་ཞུ་ཆེ་བ་རྣམས་ཀྱིས་ནི་དེ་ལྟར་མ་བྱེད་མི་ཟེར་ཅིང་ཐམས་ཅད་མཚར་ནས་ཧ་བགད་བྱེད་འདུག་པས། ཉིན་གཅིག་བཙུན་མ་ཡེ་ཤེས་སྒྲོན་ཞེས་པས་མཐོང་སྟེ། བན་ཆུང་རྣམས་ལ་ཚིག་ངན་བྱེད་ཅིང་ད་ཕན་ཆད་དེ་ལྟར་བྱེད་དུས་སྤྲུལ་སྐུ་རྣམ་པ་ཞུ་ངེས་ཡིན་ཟེར་བས། ཁོང་རྣམས་ཀྱིས་དེ་ལྟར་མི་བྱེད་པ་ཁས་བླངས། བག་ལ་མོ་རང་གིས་བར་བར་ཇ་བླུད་འདུག་ཅིང་སེམས་གསོས་ཀྱི་གཏམ་བཤད་དོ། །དེ་ནས་ཀུན་གྱིས་འཕོ་བ་སྦྱང་འདུག་པས། རྒན་མོ་ཞིག་གིས་ཁྱོད་ཀྱིས་འོད་དཔག་མེད་ཨེ་ཤེས་ཟེར། བདག་གིས་ང་རང་གིས་རྒྱུའི་འོད་དཔག་མེད་དེ་ཁྱོད་ཀྱིས་མི་མཐོང་སྨྲས་པས། མོ་ན་རེ་ཁྱོད་ཀྱིས་ཤེས་ན་ཅི་འདྲ་རེད་སྨྲོས་དང༌། ང་རང་གི་ལོས་ཤེས་ཟེར། ཡང་བདག་གིས་འོད་དཔག་མེད་ཞེས་པ་དེ་ཀ་ཐག་རིང་ཞིག་ལ་དྲི་ཟའི་གྲོང་ཁྱེར་ཆགས་པ་ལྟ་བུ་ཞིག་མིན་པ་འདྲ། རང་བྱུང་རིག་པའི་ཡེ་ཤེས་ཅིར་ཡང་འཆར་བའི་གཞི་དེ་ལ་འོད། རིག་པ་འཁོར་འདས་གཉིས་ལ་ཡོངས་སུ་ཁྱབ་ཅིང་བློས་སྤྱོད་ཡུལ་ལས་འདས་ཤིང་གཏིང་དཔག་དཀའ་བ་མཐའ་ལ་ཐུག་པ་མེད་པ་ལ་དཔག་དང༌། ཡོངས་ལ་ཁྱབ་ཅིང་བརྡལ་བའི་རང་བཞིན་ལས་མ་འདས་ཀྱང༌། དངོས་པོ་མཚན་མ་དང་བྲལ་ཞིང་སྨྲ་བསམ་བརྗོད་ལས་ ༡༢༤༽འདས་པས་ན་མེད་དང༌། དག་པའི་ཞིང་དང་རིགས་དྲུག་སོ་སོའི་སྣང་བ་ཐམས་ཅད་རང་སྣང་ལས་མེད་པ་མཐོང་ཚེ་འོད་དཔག་མེད་ལ་གསོལ་བ་འདེབས་ཨོ་རེད[

ཨེ་མི་ཡིན ]སྨྲས་པས། མོ་ན་རེ་ངོ་སོ་བསྟོད། ཁྱོད་ཀྱིས་ཡག་པོ་ཤེས་འདུག སྔར་འོ་སྐོལ་གྱི་བླ་མ་གཏེར་སྟོན་སང་གིས་ཀྱང་འཁོར་འདས་རང་སྣང་ཡིན་གསུངས་པ། བུ་སློབ་ཐམས་ཅད་དང༌། ངེད་ཀྱི་ཕ་ཁུ་རྣམས་ཀྱིས་བཤད་འདུག་ཀྱང༌། བདག་ནི་ཅི་ཡང་མི་གོ་ཞིང་མི་ཤེས་པ་ཞིག་ཡིན་པས། བླ་མ་གསུང་མཆོག་རྡོ་རྗེའི་ལྷ་ཁང་གི་འོད་དཔག་མེད་དེ་སྤྱི་གཙུག་ཏུ་བསྒོམ་ན་ལོས་ཆོག་ཨེ་རེད་ཟེར། བདག་གིས་དེ་ཁྱོད་ཀྱི་མགོའི་ཁྱག་( ཐེག )ན་བསྒོམ་ལོས་ཆོག་དང༌། ཁྱོད་ཀྱི་ཨེ་ཁྱག་སྨྲས་ཚེ། མོ་ན་རེ་ཁོ་རང་འདུག་ཁ་ཉན་ན་ཁྱག་ཡིན་ན་ལོས་འགྲོ་དང༌། འདུག་ཁ་མི་ཉན་གི། ང་རང་ཁ་ཕར་འཁོར་ན་ཁོ་རང་ཚུར་འཁོར་འདུག མིན་ཀྱང་གསལ་པོ་ཞིག་སེམས་ལ་མི་ཤར་བས་གསོལ་འདེབས་བྱེད་མི་བསམ་གི་ཟེར། ཡང་བདག་གིས་འོད་དཔག་མེད་མ་གསལ་ན་ཁྱོད་རང་གི་བླ་མ་དེ་ཀ་འོད་དཔག་མེད་ཡིན་སྙམ་ནས་གསོལ་བ་ཐོབས་དང་འདྲ་སྨྲས་པས། མོ་རང་གིས་དེ་ལྟར་བྱེད་ཟེར། དེ་ནས་ཆོས་ཐུན་མཐོར་ཕྱིན་ནས་ཐམས་ཅད་ཀྱིས་བླ་བྲང་གི་འདུ་ཁང་ནང་དུ་ཚོགས་འཁོར་བྱེད་འདུག་པས། དེ་དག་གི་གྲལ་མཐའ་ཞིག་ཏུ་ང་རང་བསྡད་ནས་ཡི་གེ་མི་ཤེས་ཀྱང་སྨོན་ལམ་རེ་བཏབ་ནས་ཡོད་པས། དགེ་བསྐོས་ཀྱིས་ཁྱོད་སྤྲང་མོ་ ༡༢༥༽རེད། མར་སོང༌། འདུ་ཁང་ནང་དུ་མ་འདུག་ཟེར་ནས་ཕྱི་རོལ་ལ་ཕུད་བྱུང༌། བདག་གིས་ཡིད་སྐྱོ་ཞིང་འདི་ལྟར་བསམ། ང་ལོ་བཅུ་གཉིས་ནས་ད་བར་གྱི་བྱ་བ་འདི་མཁའ་འགྲོས་ལུང་བསྟན་པ་བཞིན་བྱས་ཏེ་འོང་ཡང༌། སྡུག་བསྔལ་བག་ཆགས་ཁོ་ནར་དུས་འདའ་བ་ལས་ཆོས་རྣམ་དག་ཅིག་མི་འགྲུབ་ཁོ་ཐག་རེད། བདག་གིས་ཕར་ངན་སེམས་མ་བྱས་ཀྱང་ཀུན་གྱིས་དགྲ་ལྟར་མཐོང་ནས་ཆོས་གྲལ་དང་ཚོགས་གྲལ་ཙམ་ལ་མི་བཞག་ཅིང་དབྱུག་བརྡུང་བྱེད་ཅིང་ཕུད་འདུག་ཐབས་གྲོགས་ཁོང་ནི་གཞན་དབང་དུ་སོང་ནས་བདག་གིས་འབྲེལ་བ་ཙམ་ཡང་མི་འོང་ངེས་པ་རེད། ཇི་ལྟར་བྱས་ཀྱང་ལུས་རྟེན་འདིར་འགྲོ་དོན་ཕར་ཞོག རང་དོན་ཀྱང་མི་འགྲུབ་པར་འདུག་སྙམ་ནས་ངུ་ཞིང་བསྡད་ཡོད་པས།

ནམ་མཁའ་ནས་གཟུགས་མེད་པའི་སྒྲ་འདི་ཐོས་སོ། །ཧེ་ཧེ། སྔོན་བསོད་ནམས་དཔལ་གྱི་མཐུས་བསྐུལ་ནས། །མ་རྡོ་རྗེ་ཕག་མོས་རྗེས་སུ་བཟུང༌། །ལས་རྟེན་འབྲེལ་པད་མའི་གཏེར་ལ་དབང༌། །ཁྱོད་མཁའ་འགྲོའི་བཀའ་བཞིན་རང་སྐལ་གྱི། །ཐབས་གྲོགས་དང་རྟེན་འབྲེལ་མ་འཛོལ་དགོས། །བསྟན་དེ་སྲིད་བདུད་ཀྱིས་མ་བསྒྱུར་ན། །ཕན་ཚུན་གཉིས་གཅིག་གྲོགས་གཅིག་གིས་བྱེད། །རྒྱ་བོད་ཀྱི་བདེ་སྐྱིད་གསར་དུ་འབར། །ཆོས་བདག་རྣམས་སྨོན་ལམ་དབང་གིས་ནི། །དུས་དུས་སུ་ཉེ་རིང་ཀུན་ནས་འཛོམ། །གཏེར་གཉིས་ཀྱི་བསྟན་པ་ཉི་གཞོན་བཞིན། །ཤར་དངནི་ལྷོ་ནས་དར་བར་ངེས། ༡༢༦༽།གནད་འདི་དང་ལྡན་པར་མ་གྱུར་ན། །ཨ་ཙར་དང་ནམ་སྙིང་ལང་གྲོ་ཡི། །སྒྱུ་འཕྲུལ་ནི་དཔའ་བོ་ཀློང་གི་མིང༌། །ཐབས་དེ་དང་རྟེན་འབྲེལ་དུས་ལ་བབ། །བརྡ་གོ་འམ་བདེ་བའི་འབྱུང་གནས་མ། །ཡུལ་སྒྱུ་མའི་འཕྲུལ་ལ་ཐུགས་མ་ངལ། །བསྒོམ་བྱུང་ཤེས་རབ་རྩལ་མ་ཞན། །བློ་རིག་པས་དཔྱོད་ཤེས་མ་བྱས་ན། །ལས་རྟེན་འབྲེལ་གྱི་སྣ་ཁ་སབྟས་བསྒྲིབ། །རྐྱེན་མི་འདོད་སྣ་ཚོགས་ཁྱོད་ལ་འོང༌། །ད་འདི་དོན་ཙིཏྟའི་ཀློང་དུ་སྦོས། ཞེས་ཐོས་པས་བདག་གི་བསམ་པ་ལ་ངས་རྟེན་འབྲེལ་མི་འཛོལ་བའི་ཐབས་ཅི་ལ་ཐོན། ཁོང་ཡིད་བཞིན་གྱི་ནོར་བུ་ལྟ་བུ་འདི་ནི་རིག་མའི་དབང་ལ་ཤོར་འདུག་སྙམ་ནས་འདི་སྐད་སྨྲས། དབྱིངས་མི་འགྱུར་ནམ་མཁའི་ཀློང་དཀྱིལ་ནས། །གཟུགས་མི་མངོན་སྒྲ་ལས་འབྱུང་འགྱུར་གྱི། །ལུང་བསྟན་པའི་དོན་དེ་ངས་འགྲུབ་དཀའ། །ཁྱེད་དབྱིངས་ལ་འཁྲུལ་བ་མི་མངའ་ཡང༌། །བདག་ཉམ་ཐག་བུ་མོའི་དོན་ཕྱིར་དུ། །སྐུ་སྒྱུ་མའི་རོལ་གར་མ་མཛད་ན། །ཁོང་གླང་རྒན་ལྟ་བུའི་བླུན་མོ་ངས། །ལས་ཅི་འགྱུར་ཐབས་མཁས་བྱེད་མི་ཤེས། །བདུད་སབྟའི་དབང་དུ་འགྲོ་སྙིང་འདུག །ཁྱེད་མཁའ་འགྲོའི་ཚིགས་ཀྱིས་གྲོགས་དན་མཛོད། ཅེས་སྨྲས་ནས། ཡང་མཁའ་འགྲོའི་ལུང་བསྟན་ལྟར་དོན་ཨེ་འགྲུབ་སྙམ་ནས། །རྗེ་དེ་ཉིད་ཀྱི་སྐུ་མདུན་ལ་སོང་བས་མ་ཐོན་ཏེ། །དང་པོའི་དགོས་ཆེད་བཏང་སྙོམས་ལ་སོང༌། །དེ་ནས་ཡང་དགུན་གྲང་ལྷགས་ཀྱི་སྡུག་བསྔལ་ལ་བསམ་ནས་སྩག་(

སླག )པ་ ༡༢༧༽ཞིག་གི་དོན་དུ་གཡོག་ལ་འདུག་དགོས་སྙམ་ནས། ལོ་ངོ་བཅུ་བདུན་ལོར་ཡང་སྔར་གྱི་དུད་ཚང་དེ་སང་ལ་སོང་ནས་བསྡད་ཚེ། སྔར་དང་མི་འདྲ་ཞིང་འཁོར་བའི་བྱ་བ་ལས་ཀ་ལ་ང་རང་ཤིན་ཏུ་བཟང་བས་ཁོ་རང་ཚོའི་མནའ་མ་རློམས་( རློམ་སེམས་སྐྱེས་པ )ནས་གཅེས་སྤྲས་བྱེད་འདུག །མ་རྒན་མས་ང་རང་སྔར་ནས་གཅེས་གཅེས་བྱས་ཏེ་མོ་རང་གི་ཟ་ལྷག་འཐུང་ལྷག་ལ་སོགས་པ་ང་ལ་སྦྱིན་ནས་དུས་ཀུན་སེམས་གསོས་བྱེད་པ་ཡིན་པས། ཉིན་གཅིག་ཁོ་རང་གིས་ང་ལ་ཁྱོད་དེ་ཀྱིས་[ དེ་ཡིས ]དེ་ཡིས་མནའ་མ་ལོ་གི་ཟེར་འདུག །ཨ་བསྟན་ཁོ་རང་ནི་སེར་མོ་རེད། དེ་མིན་བུ་གཉིས་ཀ་མི་སྐྱ་རེད་དང༌། རྒྱུ་ལ་དུང་ལིས་དགའ། སྡིག་པ་ཆེ་ཟེར། །བདག་གིས་མ་རང་ལ་ཨ་མ་ཟེར་བ་ཡིན་པས། ཨ་མ་ང་རང་ཡུལ་ནས་རྒྱུ་མ་རྙེད་པར་མགོ་ལོག་ཕྱོགས་ལ་འོང་བ་མིན། ཁྱད་པར་སྡིག་རྒན་ཞིག་གྲོགས་སུ་ཨེ་ལོན་བསམ་པ་མིན་པས། ཁ་ཞེས་མེད་པར་ཆོས་ཞིག་ཨེ་འགྲུབ་བསམ་པ་ཡིན་པས། ད་ལན་ཁྱེད་སང་གི་ཟུར་ལ་འདུག་རྒྱུ་འདི་ང་རང་དགུན་འཁྱག་ཆེ་བས། སྩག[ སླག ]པ་ཞིག་ཨེ་འགྲུབ་སྙམ་པ་ཡིན་མ་གཏོགས། དེ་ཕན་ཆོད་གཡོག་ཙམ་ལའང་མི་འདུག་སྨྲས་པས། ཁོང་རྣམས་ཡིད་ཆད་ནས་བདག་གི་མནའ་མ་མི་འོང་གི་སྙམ་ནས་རེ་བ་ཆད་ཅིང༌། ཨ་མ་མིན་པས་མར་ཞབས་ལ་བཅད་ནས་ང་རང་གི་ཁ་ཕོར་ཡང་མ་སྒྱེད་ཡན་ལ་མ་བཞག་ཟེར། དེ་ནས་ནོར་གྱི་རྫི་བུ་ལ་སོང་ནས་བྲག་མཐོ་བ་ཞིག་གི་རྩེ་ནས་ ༡༢༨༽མར་བྲག་གི་རྩ་བར་བལྟས་ཚེ། བྲག་རྩ་ན་ཁྱི་ཞིག་ཉལ་འདུག་པས། བདག་གིས་ཅི་ཡིན་སྙམ་ནས་ཤིང་ཐུར་ཞིག་ཁོ་རང་གི་སྟེང་དུ་འཕང་བས། ཁྱི་དེ་ཡར་ལངས་ནས་ཕར་འགྲོ་ཞོར་ལ་འདི་སྐད་ཟེར། ཀིང་ཀིང་འཁོར་བའི་ཆོས་ལ། །ཀིང་ཀིང་ཟིན་དུས་མེད་དོ། །ཆོས་བྱེད་སེམས་ཀྱིས་བསམ་ཀྱང༌། །སང་བྱེད་གནང་བྱེད་ལུས་འདུག །རང་ཡུལ་དུག་སྦྲུལ་ཚང་འདི། །མི་རིང་མྱུར་དུ་སྤངས་ཀྱང༌། །མི་ཡུལ་སྲིན་བུའི་ཁ་ཆུས། །ལྐོག་ནས་འཆིང་བ་མ་མཐོང༌། །དོན་མེད་ཀྱི་རྒན་ང་ཚོ། །དབྱུག་དེད་བྱེད་དོན་ཅི་ཡོད། །ང་འགྲོ་རྒྱ་གར་ཡུལ་འགྲོ། །ཁྱོད་ནི་མི་གཡོག་བྱེད་སྡོད། །ངམ་ནག་གཤིན་རྗེའི་ཕོ་ཉས། །ནམ་བསུ་ཆ་ཆོད་ཨེ་ཡོད། །མཁའ་འགྲོས་གཏད་པའི་ཟབ་གཏེར། །ཁྱོད་ཀྱིས་འཛིན་སྐྱོང་ཨེ་བྱས། །སྔོན་སྨོན་ལས་ཀྱིས་བསྡུས་པའི། །ཐབས་གྲོགས་ལག་ཏུ་ཨེ་རྙེད། །ཟབ་ལམ་གཏུམ་མོའི་ཁྱད་ཆོས། །ཁྱོད་ཀྱིས་མཐར་ཕྱིན་ཨེ་བྱུང༌། །དོན་ཆེན་རྒྱབ་ཏུ་དོར་ནས། །དོན་ཆུང་ལག་ཏུ་མ་ལེན། །རྩ་རླུང་ཚུལ་བཞིན་སྒོམས་དང༌། །འཁྱག་སྐོན་ནད་ཀྱིས་མི་འཆི། །ཡུལ་ངན་ཐབས་ཀྱིས་སྤོངས་ལ། །ངེས་མེད་རི་སུལ་འགྲིམས་ན། །དོན་གཉིས་ངང་གིས་འབྱུང་སྲིད། །ཁྱོད་དང་ང་གཉིས་སྔོན་ཆད

།སྐྱེ་འཕྲེང་དུ་མར་འགྲོགས་ཀྱང༌། དམ་གྲིབ་ཟབ་གོས་གྲིབ་ཀྱིས། །ངོ་ངོ་ཁྱོད་ཀྱིས་མ་ཤེས། །ང་ནི་རྒྱ་གར་ཕྱོགས་ཀྱི། །རྣལ་འབྱོར་ཀུ་ཀུ་པ་ཡིན། །སྒྱུ་མའི་བུ་མོ་ཁྱོད་ལ། །སྒྱུ་འཕྲུལ་རོལ་གར་ངོམ་ནས། ༡༢༩༽བརྡ་དོན་ཚིག་ཏུ་སྨྲས་པས། །རང་བྱུང་ཙིཏྟར་ཨ་ཐམ། །སྒྱུ་འཕྲུལ་སྒྱུ་མར་བཤིག་ནས། །ཆོས་དབྱིངས་ཀློང་དུ་དེངས་འགྲོ། ཞེས་ཟེར་ནས་འཇའ་ལྟར་ཡལ་སོང༌། བདག་གིས་བསམ་པ་ལ་ཁོང་གིས་ཟེར་བ་ཐམས་ཅད་བདེན་འདུག དེ་ནི་འདི་སང་ལ་འདུག་མི་ཉན་པ་འདྲ་སྙམ་ནས། དེའི་ལོར་རྫ་མུ་ར་སྤྲུལ་སྐུ་མགོ་ལོག་ལ་བྱོན་ནས་མཁར་ནང་གོང་མའི་ནང་ལ་སྒར་གཞི་བཞུགས་ནས། མཆོག་དམན་ཀུན་ལ་ཆོས་གསུང་འདུག་ཟེར་བ་ཐོས་པས། ཨ་བསྟན་ལ་ང་རང་མུ་ར་སྤྲུལ་སྐུའི་སྐུ་མདུན་ལ་ཆོས་འབྲེལ་ཞིག་ཞུ་རུ་འགྲོ་དགོས་སྨྲས་པས། ཁོ་ན་རེ་ཁྱེད་ཁར་ཚང་དགུན་ཆོས་ཐོབ་པ་ཡིན་པས། ད་ཉིན་གྲངས་བཞིན་ཆོས་ཞུ་ལ་འགྲོ་མི་ཁོམས་ཟེར། བདག་གིས་ཨོ་སྙིང་རྗེ་ཆོས་ལན་གཅིག་ཐོབ་པས་ཆེ་རྒྱུ་ཅི་ཡོད། རང་རྒྱུད་དུག་ལྔའི་གྲོང་ཁྱེར་འདི་འཇིག་མ་སོང་བར་དུ་དམ་པའི་ཆོས་བསྒྲུབ་དགོས་ནི་ཁྱོད་ཀྱིས་མ་ཤེས་པ་ཨེ་རེད། ཁྱོད་འདྲའི་འཁོར་མེད་ཆོས་མེད་འདི་ལྟ་བུ་བདག་གིས་མི་བྱེད། ཡང་ན་ཁྱིམ་ཐབས་བཟུང་ནས་འཁོར་བ་ཡོད་ནི་ཞིག་དང༌། མིན་ན་ཡང་དག་པ་དམ་པའི་ཆོས་ཞིག་ཨེ་འགྲུབ་ལྟ་ངེས་བྱེད་རྒྱུ་ཡིན་སྨྲས་ནས། ང་རང་གི་སྔར་གྱི་སྤྲང་དབྱུག་ལག་ཏུ་བཟུང་སྤྲང་ཁུག་རྒྱབ་ལ་ཁུར་ཏེ་འགྲོ་ཆས་བྱས་ཚེ། ཁོ་ན་རེ་ཁྱོད་ངེས་པར་ཁ་ལ་མ་ཉན་ནས་འགྲོ་སྙམ་ན། རྟ་གོང་ལ་སོང་མ་གཏོགས་རྡོ་ཆུས་ཁྱེར་འགྲོ། ཆོས་སྒར་ཐོག་ལ་ཨོ་སྐོལ་གྱི་ཇོ་མོ་ཚུལ་སྒྲོན་ཡོད་པས། དེའི་ ༡༣༠༽སར་འདུག་ལ་རྟ་བོར་མི་འགྲོ་བ་གྱིས་ཟེར་བས། བདག་གིས་ཀྱང་ཁོ་རང་གི་ངག་ལྟར་ཚུལ་སྒྲོན་གྱི་སར་སོང་བས། མོ་ན་རེ་ད་ལན་ཁྱོད་ཀྱིས་སྤྲུལ་སྐུ་མུ་ར་སང་གི་མདུན་ནས་སྐྲ་བཅད་སྡོམ་ཞུ་བྱེད་དགོས།

དེ་མིན་ངེད་སང་གི་ཟུར་ལ་ཁྱོད་མི་འདུག་ངེས་པ་རེད་ཟེར། བདག་གི་བསམ་པ་ལ་འབོས་བཀྲ་སང་ཟེར་བའི་དུད་ཚང་ཕྱུག་ཆེན་ཞིག་ཡོད་པས། དེ་སང་གིས་ང་རང་མར་ཞབས་ལ་མི་བཅད་ཅིང༌། དུས་ཀུན་བར་བར་ལ་འབྲས་དང་གྲོ་མ་སོགས་ཤ་ཁྲག་མེད་པའི་ཟས་རེ་ཡོད་དུས་ང་རང་གི་སྐལ་བ་མ་བཅད་ཅིང་སྟེར་འདུག་པས། ཚུལ་སྒྲོན་གྱི་བདག་འབོས་བཀྲ་སང་ལ་འདུག་གི་སྙམ་ནས་ཕྲག་དོག་བྱེད་པ་འདྲ་བསམ་སྟེ། བདག་གིས་འདི་སྐད་སྨྲས། ངའི་སྐྲ་བཅད་སྡོམ་ཞུ་མ་བྱས་རུང་ཁྱེད་ཚང་ལ་མི་གནོད། ཁྱེད་ཇོ་མོ་ཡང་དག་པ་རྣམས་ཀྱི་བྱ་སྤྱོད་ལ་བསམ་ནའང༌། བདག་ལྟ་བུའི་ན་ཆུང་རྒྱུ་མེད་ཀྱིས་ཇོ་མགོ་མི་ཐོན་ངེས་པ་ཡིན་སྨྲས་ཚེ། མོ་རང་ཚིག་པ་ཟོས་ནས་ཡར་ལངས་ཏེ། ང་རང་གི་ཕྲག་ནས་བཟུང་ཞིང༌། མུ་ར་སང་གི་མདུན་ལ་ཁྲིད་ནས་ལགས་སྤྲུལ་སྐུ་སང་ཁྱེད་ཀྱིས་འདིའི་སྐྲ་ཕུད་བཞེས་རོགས་མཛོད། མོ་རང་དབུས་འཁྱར་ཞིག་རེད་དང༌། སེམས་དཀར་བྱས་ཀྱང་སུའི་ཁ་ལ་མི་ཉན་ཅིང་འདིས་ཅི་བྱེད་མི་གོ་གི་ལགས་ཟེར། མདུན་གཡོག་གི་ཞལ་ནས་ཅུང་ཟད་ཞིག་སྡོད་དང༌། གསོལ་བཅའ་འདི་མཛད་རྗེས་གསུང་རོགས་ཞུ་ཟེར། བླ་མའི་ཞལ་ནས་ཤ་ཚལ་ལི་ཁྱོད་སོ་གནམ་ལྟོ་ ༡༣༡༽ཡངས་པ། ས་ཁ་ཆེ་སའི་མི་ཡིན་ནི་འདྲ་འདྲ་གསུངས་ནས། གསོལ་བའི་ཤ་ཞིག་འདུག་པ་དེའི་ནང་ནས་ཤ་ལྷུ་དུམ་ཞིག་བདག་ལ་གནང་བས། ཚུལ་སྒྲོན་གྱིས་དབུས་མོས་ཤ་མི་ཟ་གི་ལགས་ཞུས་ཚེ། ཡང་ཐུད་ཞིག་གནང་བས་ང་རང་གི་དངོས་གྲུབ་ཡིན་སྙམ་ནས། མོ་རང་ལ་ཅུང་ཟད་ཀྱང་མ་སྦྱིན་ཏེ། རང་གཅིག་པུས་ཟོས་ནས་རྗེས་ཤེས་བླ་མའི་ཐུགས་དང་རང་སེམས་གཉིས་མེད་དུ་བསྲེས་ནས་ཅུང་ཟད་བསྡད་ཚེ། མདུན་གཡོག་གི་ཞལ་ནས་མཚར་རོ་བུ་མོ་འདི་སོའི་མིག་ནི་བསམ་གཏན་པ་ཞིག་དང་འདྲ་འདུག ཁྱོད་ལ་ད་སྔ་བླ་མ་ཅི་འདྲ་ཞིག་ཡོད་ཟེར། བདག་གིས་རང་གི་རིག་པ་ནམ་མཁར་མཚན་གཞི་བཞག་ནས། ནམ་མཁའ་ལ་མཛུབ་མོ་གཏད་པས། ཁོང་ན་རེ་མུ་སྟེགས་པ་ཞིག་ཡིན་པར་འདུག བླ་མ་ཉི་མ་ཡིན་ཟེར་སྨྲས།

ཡང་ཁོང་གིས་ཁྱོད་ཀྱི་ཆོས་ཨེ་ཤེས་ཟེར། ཡང་བདག་གིས་སྣ་ཚོགས་ཆོས་ཁམས་རྒྱ་མཚོ་ལྔའི་འདོད་ཡོན་རང་བྱུང་དུ་ཤེས་པའི་བརྡ་རུ། མིག་སྣ་རྣ་བ་ལྕེ་ལུས་རྣམས་ལ་ལག་པ་རེག་པས། ཁོ་རང་གིས་དོན་མ་གོ་ནས་ཚུལ་སྒྲོན་ལ་ཅི་རེད་ཟེར། ཁར་སང་དགུན་ཆོས་ཞིག་ཞུས་ནི་རེད། དེའི་དོན་ཟེར་ནི་ཨེ་ཡིན་ན་དེ་མིན་མི་གོ་གི་ལགས་ཟེར་ནས་མོ་རང་མ་ཁོམ་ནས་བུད་སོང༌། ང་རང་བསྡད་ནས་བླ་མས་ཇ་གསོལ་རྗེས་འདི་སྐད་ཞུས། ལགས་བདག་ནི་ཆུང་མོ་ལོ་བཅོ་ལྔ་ནས་ལྷག་བསམ་རྣམ་དག་གི་ཆོས་ཞིག་ཨེ་འགྲུབ་བསམ་པ་ཡིན་པས། དེ་ལམ་དུ་འགྲོ་ ༡༣༢༽བ་ལ་ཐུགས་གཏད་མ་ཆུང༌། ང་དོན་ཆེན་རེ་ཡོད་པ་ཞིག་ཡིན་པས་སྐྲ་བཅད་མ་བཅད་མེད་པ་འདྲ་ལགས། ཚུལ་སྒྲོན་མོ་རང་གི་བསམ་པ་རེད། བདག་གི་ལུས་འདིའི་རིང་ལ་གཞན་དབང་དྲག་པོས་མ་བསྒྱུར་ཚེ། རང་བསམ་གྱིས་དོན་མེད་ཀྱི་བླ་སེར། ཁྱིམ་བདག་གི་མི་སྐྱ་ལ་སོགས་པར་མི་འགྲོགས་ཅིང༌། དུས་ཀུན་རང་གཞན་གྱི་དོན་རེ་ཨེ་འགྲུབ་ལྟ་ཞིང་ཟས་གོས་ནོར་ལ་མི་ཆགས་པར་ལྷ་ཆོས་རྣམ་དག་ཞིག་ཨེ་འགྲུབ་བྱེད་ལགས། གལ་ཏེ་ལུས་དམན་པའི་རྐྱེན་གྱིས་བསམ་པ་དགོངས་མཛོད་ཞུས་ཚེ། བླ་མའི་ཐུགས་བརྩེ་བའི་ཚུལ་གྱིས་ཨོ་རེད་ཁྱོད་ཀྱིས་ཟས་གོས་ནོར་ལ་མ་ཆགས་པར་ཆོས་ཡང་དག་ཞིག་ཨེ་འགྲུབ་བསམ་པས་ཆོས་འགྲུབ་ནི་འདྲ་འདྲ། འཁོར་བ་ལ་ཞེན་ཆགས་ཆེན་ཆོས་མི་འགྲུབ་ནི་འདྲ་འདྲ། དེང་སང་ཆོས་པ་རྣམས་ཀྱིས་འཁོར་བ་བློས་མ་ཐོང་བར་དབྱར་མར་བསོད། དགུན་ནས་སྤྲང་དང༌། དུས་རྒྱུན་དུ་གཤིན་པོའི་རོ་དོམ་ཁུར་ནི་འདྲ་འདྲ་གསུངས་ཏེ། དེ་ལ་སོགས་པའི་ཆོས་བཤད་དུ་མ་མཛད་ཅིང༌། གསེར་སྐུ་ཞིག་བདག་གི་མགོ་ལ་བཞག་ནས་སྨོན་ལམ་བཏབ། དཔལ་སྤྲུལ་རིན་པོ་ཆེའི་དབུ་ཐོད་ཕྱེ་མའི་རིལ་བུ་བདུན་ཆ་གཅིག་དང༌། གཞན་ཡང་ཆོས་སྨན་རིལ་བུ་ཤུག་སྔགས་ཕྱག་མདུད་སོགས་གནང་ནས་ཞལ་ཏ་མཛད་དོ། །དེ་ནས་བདག་ཕྱིར་འོང་ནས་ཚུལ་སྒྲོན་ལ་མི་སྐྱ་དང་དོན་མེད་ཀྱི་བླ་

༡༣༣༽སེར་རྣམས་ལ་བདག་གིས་ལུས་འབྲེལ་མི་བྱེད་པ་ཁས་བླང་ཡོད། དེ་མིན་ང་རང་གིས་ཇོ་མོ་མ་བྱས་སྨྲས་ཚེ། མོ་ན་རེ་ཨ་ཙེ་ཁྱོད་ཀྱི་ངོ་ལ་འབྲོང་ལྤགས་གོན་ཡོད་པ་འདྲ། བླ་ཆེན་ཁོང་ལྟ་བུ་ལ་འདི་འདྲའི་ཚིག་རྩོག་ཅི་ལ་ཞུ་ཕོད་ཟེར་ཞིང་འགྲམ་ཤ་འཐེན་འདུག བདག་གིས་རང་ཐུབ་ཀྱི་བྱ་བ་ཁོང་ལ་ཞུས་པས་མི་ཕོད་པ་མི་འདུག དེ་བས་བསླབ་སྡོམ་ལྐོག་ལ་ཉམས་ན་དེ་མི་ཕོད་སྨྲས་ཚེ། མོ་རང་གིས་ཅི་ཡང་མེ་ཟེར། དེ་སྐབས་སུ་མགར་ར་གཏེར་སྟོན་བདུད་འདུལ་དབང་ཕྱུག་གླིང་པ་ཞེས་པ་དེས་སྟོང་དཔོན་བླ་མ་སྨོན་ལམ་རྒྱ་མཆོ་ལ་གསུང་ཤོག་བསྐུར་ནས། བདག་ཁོང་གི་ཐབས་གྲོགས་སུ་མཁའ་འགྲོས་ལུང་བསྟན་ཡོད་ཚུལ་ང་རང་གི་ཁ་བྱང་དང་མཚུངས་པར་འདུག་པས། དེ་ཀར་ཟླ་བ་བཅུ་གཅིག་པའི་ནང་དུ་འགྲོ་ཆས་བྱས་ཚེ། རྟེན་འབྲེལ་མི་ལེགས་པའི་རྟགས་མཚན་བྱུང་ཡང་བདག་སྙོམས་ལ་བཞག དེ་ནས་ཕྱིར་འོང་ནས་གཡོག་ཁ་གང་རྗེས་དེ་སང་གི་སྩག་( སླག )པ་བདེ་འབྲིང་ཞིག་ལས་མ་སྦྱིན། དེ་དུས་མགར་ར་གཏེར་སྟོན་གྱི་ཡུམ་ཡག་ཤུལ་བཟའ་ཡིན་འདུག་པས། དེས་ང་རང་ལ་ཚིག་བསྐུར་ནས་ཁྱོད་ངེད་ཀྱི་ཟུར་ལ་འོང་དགོས་མེད། འོང་ཚེ་དབུས་མོ་ལ་འདི་བྱས་འདུག་ཟེར་བའི་ཁ་རྟགས་ལག་རྟགས་ཞིག་བྱེད་ངེས་པ་ཡིན་ཟེར་བ་ཐོས་པས། ཨ་བསྟན་གྱིས་དེ་ཅི་ལ་ཟེར་ནི་རེད་ཟེར། བདག་གིས་བླ་མའི་གསུང་ཤོག་ཐོན་ནི་གསང་ཐབས་བྱས་ཏེ། ང་ལ་སྨོན་ལམ་རྒྱ་མཚོས་ཁོང་ ༡༣༤༽དང་མཉམ་དུ་མགར་ར་གཏེར་སྟོན་གྱི་མདུན་ལ་ཆོས་ཞུ་ལ་འགྲོ་ཟེར། དེ་མོ་རང་གིས་གོ་ནི་ཨེ་རེད་སྨྲས་པས། ཨ་བསྟན་གྱིས་ཅི་ཡིན་མི་ཤེས་ཡ། མདོར་རྩ་ཁྱོད་རང་འགྲོ་ཉན་ས་མེད་པ་འདྲ་ཟེར། བདག་གིས་ཁོང་གིས་ཟེར་རྒྱུ་འདི་བདེན་པར་འདུག་ཀྱང༌། སྨོན་ལམ་ཁོ་རང་ལ་ཐུག་ན་ད་དུང་གསལ་པོ་ཞིག་གོ་བར་འདུག་སྙམ་ནས། ཨ་བསྟན་སང་གི་གཡོག་ཁ་གང་སྟེ་རང་རེ་རྣམས་བཟང་དབྱེ་བྱས། ཁོང་སང་གིས་ཀྱང་ད་ཕན་ཆད་ཁྱོད་ཀྱི་ཡུལ་པ་ངེད་སང་གིས་བྱེད་དགོས་ཟེར་ནས་ཐམས་ཅད་ཀྱིས་བརྩེ་བརྩེ་བྱེད་ཅིང་ང་རང་ལམ་པ་བྱས་སོ། །དེ་ནས་རང་ལོ་བཅྭོ་བརྒྱད་ལོར་སྐྱིད་ལུང་སྤྲུལ་སྐུ་ཞེས་པ་རང་དང་ཕ་ཡུལ་གཅིག་པ་ཞིག་ཡོད་པས།

དེའི་སྒར་ཐོག་ལ་སོང་ནས་ཁོང་ལ་བདག་གིས་ལོ་རྒྱུས་ཐམས་ཅད་ཞུས་ཚེ། ཁོང་གི་ཞལ་ནས་སྨོན་ལམ་རྒྱ་མཚོ་བུད་སོང་ཚར་བས། ང་རང་གིས་མགར་ར་གཏེར་སྟོན་ལ་སྐད་བསྐུར་ས་ལག་( རྙེད )ཡོང༌། དེའི་སྟ་གོན་ངས་བྱེད་ནས་ཁྱོད་ལ་ངེས་པར་ཐག་ཆོས་འོང་གསུངས་ཏེ། ཁོང་གི་གྲྭ་བ་གཉིས་རོང་ཕྱོགས་སུ་ནས་སློང་དུ་འགྲོ་འདུག་པས། དེ་ལ་ཁོང་གིས་གསུངས་ཆ་ཞིབ་མོར་བསྐུར་བ་ལ། ཡག་བཟས་སྔར་ལས་ལྷག་པའི་ཚིག་ངན་དུ་མ་ཐོན་བྱུང་བས། སྤྲུལ་སྐུའི་ཞལ་ནས་ད་ཡག་བཟའ་ལ་བླ་མ་མཁོ་ནི་མ་རེད། མོ་ང་རང་གི་མིག་གིས་མཐོང་ས་འདི་ཀར་བླ་མ་འདས་སོང་ན་བསམ་རྒྱུ་མེད་ཟེར་བས། ཇི་ལྟར་བྱས་ཀྱང་བླ་མའི་སྐུ་ཚེ་ལ་བར་ཆད་བྱེད་ ༡༣༥༽ངེས་པ་རེད་གསུངས་ནས་བདག་འགྲོ་མི་ཉན་པར་ཐུགས་ཐག་བཅད་འདུག་པས། དག་གི་བསམ་པ་ལ་རྟེན་འབྲེལ་གྱི་སྣ་ཁ་ལོག་པས། སྔོན་ཐོག་མའི་རྟེནའབྲེལ་གཞན་དབང་ལ་སོང་བའི་རྐྱེན་གྱིས་ད་ལན་ཡང་རྟེན་འབྲེལ་མི་ལྡན་ངེས་པ་རེད་སྙམ་ནས། དགོན་པའི་ཟུར་ལ་ཚ་ཁང་ཞིག་ཡོད་པ་དེའི་མདུན་དུ་སོང་ནས་གཏུམ་མོའི་འོད་གསལ་ཉམས་ལེན་བྱས་ཏེ་བསྡད་ཡོད་ཚེ། སྣང་བ་གནས་འགྱུར་ནས་ཐིག་ལེ་ཆེ་བ་ཞིག་གི་ནང་དུ་ཡུལ་རྒྱ་ཆེ་ལ་ཁོད་སྙོམས་པ། མེ་ཏོག་དང་ཆུ་མཚོ་ཡིད་དུ་འོང་བས་མུ་ཁྱུད་དུ་འཁོར་བ། དེའི་དབུས་སུ་འཇའ་ཡི་གུར་ཁང་རྒྱ་ཆེ་ལ་ཁྱོན་ཡངས་པའི་ནང་ན་མཆོད་རྫས་དུ་མ་དང༌། ཁྱད་པར་སྐུ་གསུམ་མཁའ་འགྲོའི་འདུ་ཚོགས་རེད་ཟེར་འཁོར་ཞིག་བཤམས་ནས། དེ་ལ་དཔའ་བོ་དང་དཔའ་མོ་མཁའ་འགྲོའི་འདུ་ཚོགས་ལྷ་མིའི་ཁྲོམ་འཚོགས་པ་ལྟར་འདུག་པས། བདག་གིས་འདི་ཅི་ཡིན་སྙམ་ནས་གུར་ཁང་གི་སྒོའི་བར་ལ་སོངས་ནས་བལྟས་ཚེ། །མཁའ་འགྲོ་ཡེ་ཤེས་མཚོ་རྒྱལ་གྱིས་ཚོགས་དཔོན་མཛད་ནས་བཀའ་འདུས་ཆོས་ཀྱི་རྒྱ་མཚོའི་དཀྱིལ་འཁོར་ཞལ་ཕྱེས་འདུག་པས། བདག་ནི་ཤིན་ཏུ་དགའ་ནས་ཕྱག་འཚལ་ཞིང་འདི་སྐད་གསོལ། ན་མོ་ཆོས་ཉིད་མཁའ་དབྱིངས་དག་པའི་ཀློང་དཀྱིལ་ནས། །ཐབས་མཁས་ཐུགས་རྗེས་འགྲོ་བའི་དོན་མཛད་པ། །རྒྱལ་ཀུན་བསྐྱེད་ཡུམ་མཁའ་འགྲོའི་ལྷ་ཚོགས་ལ། །བདག་གིས་སྒོ་གསུམ་གུས་པས་ཕྱག་འཚལ་ལོ།

༡༣༦༽ཚེ་སྔོན་སྨོན་ལམ་བཟང་པོའི་རྟེན་འབྲེལ་མཐུས། །དེ་རིང་མ་དང་མཁའ་འགྲོའི་ཚོགས་གྲལ་མཇལ། །ཇི་སྲིད་འཁོར་བའི་རྒྱ་མཚོ་མ་སྟོང་བར། །དེ་སྲིད་བདག་ཅག་འགྲོ་ཀུན་རྗེས་བཟུང་ནས། །མཁའ་འགྲོ་མཚོ་རྒྱལ་མ་དང་དབྱེར་མེད་ཤོག །ཅེས་སྨོན་ལམ་བཏབ་མཐར། མཁའ་འགྲོ་ཀུན་གསལ་མ་དང༌། །བདེ་བའི་གོ་ཆ་ཡིན་སྐད་པའི་མཁའ་འགྲོ་གཉིས་བྱོན་ནས་འདི་སྐད་གསུངས། ཨེ་མ་སྐལ་བཟང་ལས་འཕྲོ་ཅན། །བདེ་བདེ་མཁའ་འགྲོའི་གྲོང་ཁྱེར་ན། །གྲོགས་ཁྱེད་འོང་བ་ངོ་མཚར་ཆེ། །རང་སྐལ་ཆོས་ཀྱི་གསང་མཛོད་ཀྱི། སྨོན་ལམ་དུས་ལ་བབ་པ་ཡིན། །ལས་འཕྲོ་ལྡན་ནོ་རིགས་ལྡན་མ། །ཞེས་ཟེར་ནས་ཁོང་རྣམ་གཉིས་ཀྱིས་བདག་ལ་ཁྲུས་བྱས་གོས་བརྗེ་བ་སོགས་མཛད་ནས་གུར་ཁང་ནང་དུ་སོང་བས། ཨ་མ་མཚོ་རྒྱལ་གྱིས་ཞལ་འཛུམ་མདངས་དང་བཅས་འདི་སྐད་གསུངས། རིགས་ལྡན་མ་ཁྱོད་གྱིས་འགྲོ་དོན་ཅི་འདྲ་བྱུང༌། འཇིག་རྟེན་དུ་དཀའ་ཚེགས་ཆེན་པོ་ཨེ་འབྱུང་གི། སྒྱུ་མའི་གནས་ཡུལ་ལ་བདག་གིར་མ་བྱས་སམ་གསུངས་ཚེ། ང་རང་ཡུལ་ཕྱོགས་ནས་འོང་དུས་སྡུག་བསྔལ་ཚོར་བ་དང༌། མདོ་ཁམས་ལ་ཐོན་ཕྱིན་ཆད་སྡུག་བསྔལ་མྱོང་བ་ལ་བསམ་ནས་རྗེ་མོའི་ཞབས་ལ་བཏུད་དེ་འདི་སྐད་གསོལ། ཀྱཻ་མ་དགོངས་མཛོད་ཡེ་ཤེས་སྤྱན་ལྡན་མ། །ལུས་དམན་བདག་གི་གནས་ཚུལ་ཟུར་ཙམ་ཞུ། །ལོ་ངོ་བརྒྱད་ནས་མཁའ་འགྲོས་རྗེས་སུ་བཟུང༌། །དངོས་ཉམས་རྨི་ལམ་ ༡༣༧༽ཀུན་ལ་དབུགས་དབྱུང་མཛད། །བཅུ་གཉིས་དུས་སུ་འགྲུབ་པའི་རིག་འཛིན་རྗེ། །ས་ར་ཧ་ཡིས་རྗེས་བཟུང་སྨིན་གྲོལ་བསྩལ། །བཅུ་གསུམ་ལོན་དུས་ཌཱཀྐིའི་སྙན་རྒྱུད་ཀྱི། །ཟབ་གཏེར་ཁ་བྱང་འཁྲུལ་མེད་ལག་ཏུ་སོན། །བཅུ་བཞི་ནས་བཟུང་གཞན་དོན་ཁོ་ནར་འབད། །བཅོ་ལྔར་མཁའ་འགྲོའི་བཀའ་བཞིན་ཤར་གྱི་ཕྱོགས། །མདོ་ཁམས་སྲིན་པོའི་གླིང་འདྲའི་ཡུལ་དུ་འོང༌། །མ་ཤི་གསོན་ལ་དམྱལ་བའི་སྡུག་བསྔལ་མྱོང༌། །སྔོན་སྨོན་ལས་འཕྲོ་དུ་འཛོམ་སྲིད་ཀྱང༌། །གློབུར་སབྟའི་དབང་དུ་ཡང་ཡང་སོང༌། །དགེ་མེད་བདུད་ཀྱི་ཡུལ་དུ་བདག་འདྲ་བས། །འགྲོ་དོན་ཕར་ཞོག་ཉམས་པའི་གྲིབ་རྐྱེན་གྱིས། །རང་དོན་ཁྲིམས་གཙང་འོང་བ་ཉིན་སྐར་དཔེ། །ཟབ་གཏེརགྲོགས་དང་ཆོས་བདག་སྐྱེས་བུ་རྣམས། །གཞན་རྐྱེན་གནང་བཀག་ཚུལ་འཆོས་ལ་ཤོར་ནས། །སྐྱེ་དམན་བདག་ནི་སྤང་བྱའི་གནས་སུ་མཐོང༌། །དོན་གཉིས་མི་འབྱུང་ཌཱཀྐིའི་བཀའ་མི་འགྲུབ། །ལས་ངན་བདག་འདྲ་མཐོང་ཐོས་མི་འདུག་པས། །ད་ནི་འཇིག་རྟེན་ཁམས་སུ་བདག་མི་འགྲོ།

ཞེས་ངུ་ཞིང་ཞུས་པས། ཡང་ཌཱཀྐིའི་ཞལ་ནས། ཉོན་དང་སྐལ་བཟང་ལས་འཕྲོ་ཅན། །སྒྱུ་མའི་ཡུལ་ལ་ཐུགས་མ་སྐྱོ། །འགྱུར་མེད་རིག་པས་བཙན་ས་ཟུངས། །བདེ་སྡུག་རྨི་ལམ་གྲོང་ཁྱེར་འདུ། །རིག་སྟོང་ལམ་ཁྱེར་རྩལ་མ་རྩལ། །སྒྱུ་ལུས་སྟོང་རའི་ད་ལ་རུ། །བདེ་སྟོང་བོགས་འདོན་ཕྱག་རྒྱ་སྟེན། །པདྨའི་སྨོན་ལམ་མཐུ་བཙན་པས། །གྲོགས་དང་ ༡༣༨༽ཆོས་འཛིན་རིམ་གྱིས་འཕྲད། །ལས་དང་སྨོན་ལམ་དུས་འཛོམ་པའི། །གདུལ་བྱའི་ཞིང་ལྔ་ཐབས་ཀྱིས་འདུལ། །རིགས་ལྡན་དཔའ་བོ་ཐབས་ཀྱི་གྲོགས། །མན་ངག་སྙིང་འཛིན་ལྕགས་ཀྱུས་ཁུགས། །ཆོས་བརྒྱད་ཆོས་ཀྱི་འགལ་ཟླ་དེ། །བདག་མེད་ཤེས་རབ་རལ་གྲིས་ཆོད། །གཉིས་འཛིན་བདུད་ཀྱི་སོ་བ་དེ། །གཉིས་མེད་ཆོས་སྐུའི་དགོངས་རྒྱས་ཐོབས། །དགའ་སྡུག་སེམས་ཀྱི་འགྱུར་འཕྲོ་ཀུན། །གསལ་སྟོང་རིག་པར་རྟོགས་པར་མཛོད། །མཁའ་འགྲོའི་ཕོ་ཉ་ལས་འཕྲོ་ཅན། །མི་འདོད་བཞིན་དུ་འགྲོ་ལ་ཕན། །ནོར་བུ་རིན་ཆེན་ཇི་བཞིན་དུ། །ངན་སྨད་ལོག་ལྟས་གོས་མི་སྲིད། །སྲ་བརྟན་ས་ལས་ཆུ་བརྡོལ་བཞིན། །དོན་གཉིས་མཛད་པ་ངང་གིས་འགྲུབ། །ཁྱོད་ནི་ད་དུང་འཇིག་རྟེན་དུ། །གདུལ་བྱའི་ལྷག་མ་མ་རྫོགས་པས། །ཐུགས་བསྐྱེད་དམ་བཅའ་དཔུང་བསྐྱེད་ལ། །བདུད་སྲིན་མདོ་ཁམས་མ་ངེས་ཕྱོགས། །གང་འདུལ་ཐབས་ཀྱིས་བདེ་ལ་ཁོད། །ཉི་ཤུ་བར་ལ་སྦས་ཚུལ་ཟུངས། །ཐ་མལ་སྐྱེས་བུའི་བདེ་བ་སྤོངས། །གཟུགས་ཅན་མི་དང་གཟུགས་མེད་ལ། །རྟེན་འབྲེལ་རྫས་ཀྱིས་འགྲོ་དོན་མཛོད། །ཟབ་གཏེར་བཀའ་རྒྱ་མ་རལ་དགོས། །དེ་ཕན་རྟེན་འབྲེལ་གནད་ལྡན་ན། །དོན་གཉིས་ནོར་བུ་ལོན་པར་ངེས། །ཞེས་གསུངས་ནས་ཆང་ཀ་པཱ་ལ་གང་བདག་ལ་གནང་ནས། འདི་ལྷག་མེད་དུ་འཐུང་དང་མཁའ་འགྲོའི་དངོས་གྲུབ་ཀྱི་རྫས་ཡིན་པས། ཁྱོད་ཀྱིས་ཤེས་བྱའི་ཆོས་ཐམས་ཅད་རྩོལ་མེད་དུ་ཤེས་པར་ ༡༣༩༽ངེས་སོ་གསུངས། བདག་གིས་ཀྱང་བདུད་རྩི་ལྷག་ལུས་མེད་པར་འཐུང་ནས། ཡང་རྗེ་མོ་ལ་བདག་གིས་ཁྱེད་ཉིན་མཚན་དུས་དྲུག་ལ་མཇལ་བའི་ཐབས་ལ་ཅི་དགོས་ཞུ་སྙམ་ཚེ་གཞན་རྐྱེན་གྱིས་ཉམས་ལས་སད་དོ། །དེ་ནས་རང་ལོ་བཅུ་དགུའི་དུས་སུ་ཡང་མགར་ར་གཏེར་ཆེན་སང་གི་གསུང་ཤོག་ལ་འུ་ཅག་གཉིས་ཀྱི་རྟེན་འབྲེལ་གཞན་དབང་དུ་སོང་བས་བྱ་ཐབས་བྲལ་བ་ཡིན།

འོན་ཀྱང་བླ་མ་གཏེར་སྟོན་གྱི་ཐུགས་སྲས་དྲི་མེད་འོད་ཟེར་གཉིས་ལ་སྨོན་ལམ་ཟབ་འབྲེལ་འདུག་པས། དྲི་མེད་ཁོང་ཡང་ངའི་སར་བྱོན་འོང་བར་ཡོད་པས། །ཁྱོད་ཀྱང་མ་འགྱང་བར་མྱུར་དུ་བདག་གི་སར་ཐོན་ཐབས་གྱིས་དང༌། འུ་ཅག་ཀུན་ལ་དོན་ཆེན་ཡོད་ངེས་ཡིན། བདག་གི་ཟབ་གཏེར་གྱི་གཏེར་མཇུག་ཁྱེད་གཉིས་ལ་དབང་བ་ཡིན་པས། འཛིན་སྐྱོངས་ཀྱི་བསྟན་པ་ཁྱེད་གཉིས་ལ་གཏད་དགོས་པ་ཡིན་སོགས་གསུངས་འདུག་པས། སྐྱིད་སྤྲུལ་གྱི་ཞལ་ནས་ཨ་ཁ་ཁ་བླ་མས་ཁོང་མི་བཞུགས་དགོངས་པ་རེད། ང་རང་གིས་བླ་མ་མཇལ་འདོད་ཀྱང་ན་སོ་ལོན་པའི་སྟབས་ཀྱིས་ཐོན་དཀའ་འདུག ཁྱོད་རང་ནི་མྱུར་དུ་སོང་ལ་བླ་མས་ཅི་གསུངས་སྒྲུབས་ལ་གང་བདེར་སྡོད་གསུངས། དེ་ནས་བདག་གིས་སྤྲུལ་སྐུ་གསུང་ལྟར་དགོན་མཐའི་རྒན་མོ་ཆོས་སྐྱིད་ཞེས་པ་དང་ལྷན་དུ་སོང་བས། སྨར་གྱི་ལུང་ལག་གླང་འབུད་ཟེར་བ་དེ་ཀར་ཐོན་དུས། དེའི་ནུབ་རྨི་ལམ་ལ་མགར་གཏེར་སྟོན་རེད་ཟེར་བ་ཞིག་ ༡༤༠༽མཁའ་འགྲོས་བསུས་ཏེ་ལྷོ་ནུབ་ཀྱི་མཚམས་སུ་བྱོན་འགྲོ་བ་མཐོང་བས། བདག་མྱུར་དུ་དེ་ཀར་སོང་ནས་བླ་མ་ཁོང་ཨེ་མཇལ་སྙམ་པས། བླ་མ་ང་གཉིས་ཀྱི་བར་ཡོལ་བ་ལྟ་བུའི་ནག་པོ་ཞིག་གིས་བསྒྲིབས་ནས་བླ་མ་དང་མཇལ་འཕྲད་མ་བྱུང་ནས་གཉིད་ལས་སད་དོ། །ནང་བར་རྒན་མོ་ལ་འུ་ཅག་གཉིས་སོང་ཡང་དོན་ཅི་ཡོད་མི་ཤེས་པ་འདྲ། བླ་མ་ཁོང་སྐུ་ཁམས་བདེ་མོ་ཨེ་ཡིན་མི་ཡིན་མི་གོ་དཀའ་མོ་རེད་སྨྲས་ཚེ། མོ་ན་རེ་བླ་མ་ཁམས་མ་བདེ་ཡང་ཡག་བཟའ་ལ་མ་གནོད་ན། འུ་ཅག་གཉིས་ལ་ཅི་གནོད་ཟེར། ང་རང་ནི་སེམས་མ་བདེ་ནས་ཅི་དགོས་སྙམ་ནས་ངེད་གཉིས་ལམ་དུ་ཞུགས་ནས་སོང་བས་གཉི་མདོ་ཟེར་ས་དེ་ཀར་ཐོན་དུས། མགྲོན་པོ་ཞིག་མར་འགྲོ་བ་དང་འཕྲད་པས། དེ་ལ་བདག་གིས་ཁྱོད་སུ་ཡིན་དྲིས་པས། ཁོ་ན་རེ། ང་མགར་ར་སྟག་ལི་ཟེར་བ་དེ་ཡིན་ཟེར། ཡང་བདག་གིས་དེ་ན་མགར་ར་གཏེར་སྟོན་བཞུགས་གནས་གང་ན་ཡོད། སྐུ་ཁམས་བདེ་མོ་ཨེ་རེད་སྨྲས་པས།

ཁོ་ན་རེ་ཨོ་བླ་མ་དང་ཡག་གཟའ་མཁོན་བྱས་ཏེ། ཁ་གཏམ་མ་ཡོད་ནས་ཟླ་བ་གཉིས་ཙམ་ཡིན། ད་བླ་མས་ཁོང་གི་རྟེན་འབྲེལ་ཡག་བཟས་འཆུགས་ནི་ཡིན་པས། ཁོང་ཞིང་ཁམས་ལ་འགྲོ་ནི་ཡིན་གསུངས་ཏེ། སྐུ་ཁམས་ཀྱང་ཤིན་ཏུ་འཁྲུགས་ཤིང་ཞབས་བརྟན་དུ་མ་འདོན་ཀྱང་ཕན་པར་དཀའ་འདུག་པས་ཞི་བར་གཤེགས་ངེས་པ་རེད་ཟེར་ནས་ཁོ་རང་གྲོང་བའི་ནང་དུ་བུད་སོང༌། ངེད་གཉིས་ལ་བླ་ ༡༤༡༽མའི་གདན་སར་འགྲོ་ལམ་བསྟན་ནས་དེར་སོང་ཟེར། དེ་ནས་ངེད་གཉིས་དགོན་ལམ་ལ་ཞེན་ནས་ཡར་སོང་བས། བླ་མའི་གཟིམ་ཁང་གི་ཉེ་སར་ཐོན་འདུག་པས་བླ་བྲང་གི་གཡོག་མོ་གཉིས་ཀྱིས་ཟོམ་སྟོང་ཁུར། ཡག་བཟའི་ཨ་ནེ་བརྩོན་འགྲུས་མཚོ་ཞེས་པས་ཐལ་བ་གཏོར་བ་སོགས་བྱས་ནས། ང་རང་ཡིན་པར་གོ་ནས་རྟེན་འབྲེལ་ལ་གང་གནོད་བྱེད་འདུག་པས། བདག་གིས་མར་བོས་ནས་འདི་སྐད་སྨྲས། ཧ་ཧ་ཉོན་དང་ཆོས་སྐྱིད་ལོ། །ཐལ་བ་ཟོམ་སྟོང་སྨོན་ལོག་གསུམ། །དུས་གཅིག་འཛོམ་པའི་རྒྱུ་རྐྱེན་འདི། །བསོད་ནམས་ཟད་པའི་ལྟས་ངན་རེད། །ཨ་ཙེ་འདི་ཚོའི་བསམ་ལུགས་ལ། །མངོན་ཤེསཡོད་པ་ཤ་སྟག་རེད། །ང་ཡིན་སུ་ཡིས་མ་གོ་གོང༌། །ང་རེད་སུ་ཡིས་མ་བརྗོད་ཀྱང༌། །རྟེན་འབྲེལ་ལོག་པའི་སྣ་གཏད་བྱས། །དུས་ངན་མི་ཡི་བྱ་སྤྱོད་ལ། །བསམ་ན་སྡུག་བསྔལ་རིན་གྱིས་ཉོ། །དེ་སོ་ཁྱོད་ཀྱི་ཨེ་ཤེས་ལོ། །ཞེས་སྨྲས་པས། མོ་ན་རེ་ཁྱོད་ཀྱིས་འདི་ལྟར་མ་ཟེར། འུ་ཅག་སྤྲང་པོ་ཡིན་པས་བརྡུང་བཙོག་བྱེད་འོང་ཟེར། དེ་ནས་ཡར་ལངས་ནས་དགོན་ནང་ལ་སོང་སྟེ། །གནས་ཚང་ཞིག་ཨེ་རྙེད་བསམ་ཡོད་ཚེ། །སྔར་གྱི་སྟོང་དཔོན་སྨོན་ལམ་དང༌། །བླ་མ་ན་རོ་པ་ཞེས་པ་གཉིས་བྱོན་ནས། །ཁྱོད་གཉིས་དཀའ་ཨེ་ཐལ་ཟེར། །བདག་གིས་ང་རང་མ་སྐྱོན། །རྒན་མོ་ན་སོ་ལོན་པའི་རྐྱེན་གྱིས་དཀའ་ཚེགས་ཆེ་ཐལ་ཞུས། །དེ་ནས་ཁོང་གཉིས་ཀྱིས་གནས་ཚང་འབུད་ཤིང་སོགས་ཀྱི་མཐུན་རྐྱེན་བྱས་ཚེ། ༡༤༢༽ཡང་བདག་གིས་སྨོན་ལམ་རྒྱ་མཚོ་ལ་བླ་མའི་སྐུ་ཁམས་ཅི་འདྲ་གི།

སྤྲུལ་སྐུ་དྲི་མེད་སང་མ་བྱོན་པ་ཨེ་ཡིན་སྨྲས་པས། ཁོང་ན་རེ་བླ་མ་སང་སྐུ་ཁམས་ཤིན་ཏུ་འཁྲུགས་ཆེ་བས་བྱ་ཐབས་བྲལ་བ་ལྟ་བུ་རེད། སྤྲུལ་སྐུ་སང་བྱོན་སྟབས་མ་ལྡན་པ་རེད། ད་ངེད་ཅག་གིས་ཡག་བཟའ་ལ་ཁྱེད་ཐོན་ཡོད་ཟེར་མ་ཕོད། བླ་མས་ནི་དེ་རིང་ཁོང་ལ་མགྲོན་པོ་ཞིག་ཐོན་རན་གསུངས་ནས་ཐུགས་དཀའ་བ་ལྟ་བུར་མཛད་འདུག་པས། ཁྱེད་བྱོན་ནི་དགོངས་འ་འདྲ་ཟེར། དེ་ནས་བདག་ཞག་ཁ་ཤས་བསྡད་ཀྱང་ཁོང་རྣམས་ཀྱིས་ང་རང་བླ་མའི་མདུན་ལ་ཐོན་ཐབས་མ་འོང༌། ལོ་ཁྱིམ་དེའི་ཟླ་བ་གཉིས་པའི་ཉེར་བརྒྱད་ཀྱི་ཉི་ཤར་མཚམས་ལ་བླ་མ་ཞི་བར་གཤེགས་འགྲོ་གི་གྲགས་འདུག ང་རང་ནི་སེམས་སྐྱོ་ནས་དགོན་པའི་ཡ་ཟུར་ལ་ལྕང་ར་ཞིག་འདུག་པས་དེ་ཀར་སོང་ཡོད་ཚེ། མི་མང་པོས་ང་རང་གི་མིང་ནས་འབོད་འདུག བདག་གིས་ཅི་ཡིན་སྙམ་ནས་བལྟས་ཚེ། ཁོང་རྣམས་ཀྱི་ནང་ནས་བླ་མའི་དངོས་སློབ་རྡོ་དགེ་བླ་མ་བསྟན་འཛིན་དང༌། བླ་མ་ན་རོ་པ། སྨོན་ལམ་རྒྱ་མཚོ་སོགས་བུ་སློབ་དུ་མས་རྟ་ཁྲིད་ནས་ང་རང་ལ་ཁྱེད་བྱོན་དགོས། བླ་མ་ནི་འདས་འགྲོ་ཁ་ཡོད་པས། ཡག་བཟས་ཁྱེད་བྱོན་ཆོག་ཟེར་ཞིང་ཐམས་ཅད་ཀྱིས་ཁྱོད་མ་འོང་བར་ཐབས་མེད་ཟེར། བདག་གིས་ཡག་བཟའི་སྐུ་ཚེ་རིང་ཏ། ང་ལ་མ་སྔུན་དུ་བུ་བསད་དགོས་དོན་ཅི་ཡོད། སྔར་ངས་ཁོ་རང་ལ་ཚིག་དོན་ཆེན་བཤད་ནས་ལོ་གཉིས་ ༡༤༣༽ཡིན། དེ་དུས་ནི་ང་འོང་མི་ཉན་ཟེར། ད་ཆུ་ཟམ་འོག་ལ་འདུས་པ་ལྟར་བྱེད་རྗེས་ང་རང་ཐོན་མ་ཐོན་གཉིས་ལ་ཁྱད་པར་མེད། དེའི་ཁར་ཁྱེད་ཅག་རྣམས་ཀྱིས་ཀྱང་ང་ཡོད་ནི་ཤེས་བཞིན་མཐུན་རྐྱེན་མ་བྱས། ད་བླ་མ་འདས་རན་དུས་ང་རང་གིས་ཅི་ཡང་བྱ་ཐབས་མི་ཐོན་ངེས་པ་ཡིན་པས་མི་འགྲོ་སྨྲས་ཚེ། ཡང་ཁོང་རྣམས་ཀྱིས་སྔར་ཁྱེད་འོང་ནི་གོ་ཡང་ཡག་བཟའ་ལ་ཟེར་ཐབས་མ་འོང་པ་ཡིན་མ་གཏོགས། མཐུན་རྐྱེན་མ་བྱས་པ་མིན་ཟེར། ཁྱེད་ཅག་གིས་བླ་མ་གཏེར་སྟོན་ལ་མོ་ཁྲིམས་འཇོག་ཕོད་པར་ང་འོང་ཡོད་གི་ཟེར་ལོས་ཕོད། ད་ཇི་ལྟར་ཡིན་ཀྱང་ང་མི་འགྲོ་སྨྲས་པས།

བླ་མ་བསྟན་འཛིན་དང༌། བོང་ཡུལ་ཚེ་རིང་དབང་འདུས་གཉིས་ཀྱིས་ཆོས་དམ་ཚིག་འཕང་ནས་མི་འགྲོ་རང་དབང་མ་སྟེར་ཞིང༌། བདག་ཁོང་རྣམས་དང་ལྷན་དུ་སོང་བས། ཀུན་གྱིས་ཁམས་བཟང་ཟེར་འདུག་ཀྱང་ལན་ཅི་ཡང་མ་སྨྲས་ནས་ཁང་སྟེང་ལ་སོང་བས། བླ་སེར་བུ་སློབ་རྣམས་ཀྱིས་ཚོགས་འཁོར་བྱེད་འདུག བདག་གིས་བསམ་པ་ལ་མགྲོན་པོ་འགྲོ་ཁའི་ལམ་རྒྱགས་སྟེར་བ་བཞིན། འདི་རྣམས་ཀྱིས་བླ་མ་བྱོན་ཐབས་ལ་ཚོགས་འཁོར་འབུལ་འདུག་སྙམ་ཡང་ཅི་ཡང་མ་སྨྲས། དེ་ནས་བླ་མ་ཁོང་གི་དངོས་སློབ་བྱ་བྲལ་ངག་དབང་བདེ་མཆོག་ཅེས་པ་དེ་བླ་མའི་གཟིམ་ཁང་གི་སྒོ་ལ་འོང་ནས། ང་རང་ལ་ད་ཁྱེད་བླ་མའི་སྐུ་མདུན་ལ་ཤོག་ཟེར་བས་དེ་ཀར་སོང་ནས། བདག་གིས་ཕྱག་ཕུལ་བས་མར་སྤྱན་ ༡༤༤༽གྱིས་གཟིགས་ཤིང་ཞལ་འཛུམ་པའི་ངང་ནས་དར་ཁ་བཟང་པོ་ཞིག་བདག་ལ་གནང་ནས། ཕྱག་གཡས་པས་ང་རང་གི་ལག་གཡོན་ལ་བཟུང་སྟེ་སྨོན་ལམ་མཛད་པ་ལྟ་བུར་བྱས་ཏེ། སྟེང་གི་ནམ་མཁའ་ལ་ཧྲིག་གེར་གཟིགས་ནས་བཞུགས་འདུག བདག་ནི་ཡིད་ཤིན་ཏུ་སྐྱོ་ཞིང་བྱ་ཐབས་བྲལ་བ་ལྟ་བུར་བྱུང་ཡང་སྡུག་སྲན་བྱས་ཏེ། བླ་མའི་སྐུ་ལ་མགོ་གཏུག་སྟེ་གསོལ་བ་འདི་ལྟར་བཏབ། ཀྱེ་མ་ཀྱེ་ཧུད་བདག་ཅག་འགྲོ་བའི་མགོན། །རིག་འཛིན་བདུད་འདུལ་དབང་ཕྱུག་གླིང་པ་དགོངས། །སྙིགས་མའི་འགྲོ་བློས་བསམ་སྤྱོད་ལོག་གཏམ་ལ། །ཐུགས་སུན་མཛད་ནས་གཟུགས་སྐུ་དབྱིངས་སུ་བསྡུས། །དཔལ་རིའི་ཞིང་དུ་ཡིབ་པ་ཅིའི་ཕྱིར་ལགས། བདག་ཅག་འགྲོ་བའི་སྐྱབས་གནས་སུ་ལ་ཞུ། ཁོ་མོ་བདག་གིས་སྡུག་བསྔལ་སུ་ཡིས་སྐྱོབས། །ཟབ་གཏེར་ཆོས་ཀྱི་འཛིན་སྐྱོང་གང་གིས་བྱེད། །ལས་ངན་སེམས་ཅན་རེ་ལྟོས་སུ་ལ་བཅའ། །ཀྱེ་མ་ཀྱེ་མ་འགྲོ་འདུལ་ཐུགས་རྗེ་ཅན། །བདག་ཅག་ཡལ་བར་མ་དོར་རྗེས་སུ་ཟུངས། །གཟུགས་སྐུ་ཉིན་བྱེད་དཀྱིལ་འཁོར་མི་བསྡུ་བར། །བསྟན་དང་འགྲོ་བའི་དཔལ་དུ་བཞུགས་གསོལ་འདེབས། །གལ་ཏེ་མི་མངོན་དཔལ་རིར་ཡིབ་འགྲོ་ན། །སྐྱེ་དམན་བདག་ནི་ཐུགས་ནས་མི་འདོར་བར། །དུས་ཀུན་རྗེས་བཟུང་སྨིན་གྲོལ་དབུགས་དབྱུང་མཛོད། །ཕྱི་མ་དཔལ་རི་པདྨ་འོད་གླིང་ནས། །སྟོན་འཁོར་དབྱེར་མེད་དགོངས་པ་མངོན་འགྱུར་མཛོད།

ཅེས་གསོལ་བའི་སྐབས་ ༡༤༥༽བུ་སློབ་རྣམས་ཀྱིས་ཚོགས་ཀྱི་དྲང་བ་ཐོན་ནས། བླ་མ་ལ་ཚོགས་དྲོང་ཟེར་བ་དང་མཉམ་དུ་བདག་གི་ལག་པ་ཕྱག་གིས་བཏང་སྟེ། ཞལ་འཛུམ་པ་ཞིག་མཛད་ནས། ངག་དབང་བདེ་མཆོག་གིས་ཚོགས་ཆང་བླ་མའི་ལྗགས་ཐོག་དྲང་མ་ཐག་ཏུ། བླ་མས་ཕྱག་གཡས་ཀྱི་སྡིག་མཛུབ་དང་གཡོན་མཉམ་བཞག་མཛད་ནས་སྤྱན་དབྱིངས་སུ་འབྲུ་ཚུགས་སུ་གཟིགས་ཤིང་གཟུགས་སྐུའི་བཀོད་པ་དབྱིངས་སུ་བསྡུས་སོ།། དེ་ནས་ཞག་བདུན་འགྲོ་སྐབས་རང་རྨི་ལམ་འོད་གསལ་ལ་གནས་སྐབས། བདུན་གྱི་ནམ་མཁར་ཡེ་ཤེས་འཇའ་འོད་འཁྱིལ་བའི་ཀློང་དུ། དཔའ་བོ་དང་དཔའ་མོ་མང་པོའི་དབུས་སུ། བདུད་འདུལ་དབང་ཕྱུག་གླིང་པ་དེ་ཉིད་སྐུ་དགེ་སྦྱོང་གི་ཆ་ལུགས་མཛད་ཅིང་ཞལ་འཛུམ་པའི་ཚུལ་གྱིས་བཞུགས་པ་མཐོང་ཚེ༌། བདག་གིས་མོས་གུས་དྲག་པོས། ཕྱག་འཚལ་ཞིང་གསོལ་བ་འདི་ལྟར་བཏབ། དུས་གསུམ་རྒྱལ་བའི་ཐུགས་རྗེའི་གར། །གཏེར་ཆེན་ཆོས་ཀྱི་རྒྱལ་པོ་ལ། །བདག་ནི་གུས་པས་གསོལ་བ་འདེབས། །བྱང་ཆུབ་བར་དུ་འབྲལ་མེད་མཛོད། ཅེས་གསོལ་བས། འཁོར་གྱི་དཔའ་བོ་དང་དཔའ་མོ་རྣམས་ཀྱིས་དབྱངས་གཅིག་དང་མགྲིན་གཅིག་ཏུ་འདི་སྐད་གསུངས། །གནས་དག་པ་རབ་འབྱམས་ཆོས་དབྱིངས་ཀྱི་ཞིང་ན། །རྗེ་དག་པ་རབ་འབྱམས་སྐུ་བཞི་ཡི་བདག་ཉིད། འཁོར་དག་པ་རབ་འབྱམས་དཔའ་བོ་དང་དཔའ་མོ། །ཆོས་དག་པ་རབ་འབྱམས་བརྗོད་བྲལ་གྱི་ཡེ་ཤེས། །དུས་དག་པ་ ༡༤༦༽རབ་འབྱམས་རྟག་ཁྱབ་ཀྱི་འཁོར་ལོ། །ཁྱོད་སྐལ་བཟང་སྨོན་ལམ་ལས་འཕྲོ་དེ་ལྡན་པས། །གནས་ཕུན་ཚོགས་ལྔ་ལྡན་བཀོད་པ་འདི་ངོ་མཚར། །ཞེས་གསུངས་ཏེ་ཚོགས་ཀྱི་མཆོད་པ་དུ་མ་བཤམས་འདུག་པས། བླ་མའི་ཞལ་ནས་སྐལ་ལྡན་མ་འུ་ཅག་འཇིག་རྟེན་དུ་དངོས་མཇལ་མ་བྱུང་ཡང༌། ད་ལན་འདིར་འཕྲད་པ་ངོ་མཚར་ཆེ། མགོན་པདྨའི་སྨོན་ལམ་ལ་འགྱུར་བ་མེད་པ་ཡིན་པས། འུ་ཅག་དུས་ནམ་ཞིག་ནའང་མི་འཕྲད་པའི་ཐབས་མེད་པ་ཡིན། ད་ནི་ངས་ཁྱོད་ལ་སྨིན་གྲོལ་གྱི་དུས་ལ་བབ་པ་ཡིན་གསུངས་ཏེ།

ཉིད་ཀྱི་ཟབ་གཏེར་ཁྲོས་མའི་དབང་དང༌། གཞན་ཡང་དབང་ཁ་ཤས་གནང་ནས་སྨིན་གྲོལ་ལ་བཀོད་ཅིང་བསླབ་བྱ་དང་ལུང་བསྟན་བསྩལ་བ་གཏེར་གཞུང་དུ་གསལ་ཡང་བདག་གིས་བླ་མ་ལགས། ང་རང་ལུས་དམན་གྱི་དབང་གིས་འཇིག་རྟེན་དུ་འགྲོ་དོན་འོང་བར་དཀའ་བས། ངས་ལུས་འདི་དོར་ནས་ལུས་ལྡན་སྐྱེས་བུ་ཞིག་གི་ལུས་ཐོབ་ཐབས་བྱས་ན་འགྲོ་དོན་རེ་ཨེ་འོང་སྙམ་གི་ཞུས་ཚེ། བླ་མས་ཁྱོད་ཀྱི་དེ་ལྟར་མ་བསམ་ཞིག་ལུས་ལྡན་གྱི་ལུས་འདི་སེམས་མ་ཆེན་མོ་རྒྱལ་ཀུན་བསྐྱེད་པའི་ཡུམ། ས་ལམ་བསྒྲོད་པའི་ཤིང་རྟ། མདོ་སྔགས་འཛིན་པའི་སྐྱེས་བུ་སྤེལ་བའི་གཞི་མ། ཆུ་མགོ་གངས་ལ་ཐུག་པ་བཞིན། སྟོང་དབྱིངས་གསང་ཆེན་ཡུམ་གྱི་མཁའ་ཀློང་ནས་ཆོས་ཉིད་ཀྱི་མཁའ་ལ། ཐུགས་རྗེའི་ཤུགས་ཀྱིས་འགྲོ་ཞིང་འཁོར་འདས་གཉིས་ཀྱི་འབྱུང་གནས་དམ་པ་ཡིན་པས། ༡༤༧༽ཁྱེད་ཀྱི་ལུས་རྟེན་འདིའི་འགྲོ་དོན་ལྷག་གོ། །ཇི་ལྟར་ལྷག་སྙམ་ན་སྔོན་སངས་རྒྱས་འོད་སྲུང་གི་དུས་ཁྱོད་བྲམ་ཟེའི་བུ་མོ་ནམ་མཁའ་སྒྲོན་མ་བྱ་བ་ཡིན་དུས་བྱང་ཆུབ་མཆོག་ཏུ་སེམས་བསྐྱེད་པའི་ཐུགས་བསྐྱེད་རྣམ་པར་དག་པའི་གཞི་དང༌། རྗེ་མོ་མཚོ་རྒྱལ་གྱི་སྨོན་ལམ་གྱི་སྟོབས་ཀྱིས་ཁྱོད་ཀྱིས་བསྟན་འཛིན་གྱི་སྐྱེས་བུ་རྣམས་ཀྱི་སྐུ་ཚེའི་བར་ཆད་ངན་པ་ཐམས་ཅད་དངོས་དང་དངོས་མེད་ཀྱི་ཚུལ་དུ་སེལ་ཞིང་བསྟན་པའི་རྒྱལ་མཚན་བསྒྲེང་བ་དང༌། སེམས་ཅན་ལ་ཐབས་དང་རྟེན་འབྲེལ་གྱི་སྒོ་ནས་བདེ་སྐྱིད་སྤེལ་ཞིང་བདེ་ལ་འགོད་པ་དང༌། ཁྱད་པར་ཉམ་ཐག་གི་སེམས་ཅན་རྣམས་ཀྱི་མ་ལྟ་བུར་གྱུར་ནས་འགྲོ་དོན་བསམ་གྱིས་མི་ཁྱབ་པ་རིམ་གྱིས་འབྱུང་བར་ངེས་སོ་གསུང་སྐབས། ང་རང་ཉིན་ཞག་གཉིས་ལ་རྨི་ལམ་འོད་གསལ་ལ་གནས་པས། ཁོང་བླ་མའི་སློབ་མ་རྣམས་ཀྱིས་འདི་སྡུག་བསྔལ་གྱིས་དྲན་པ་ཉམས་པ་རེད་ཟེར་ནས། བདག་གི་རོ་སྟོད་ལ་མེ་བཙའ་དུ་མ་བཞག་པའི་རྐྱེན་གྱིས་གཏམ་མཇུག་མ་རྫོགས་ཀྱང་ཉམས་ལས་སད་དོ། དེ་ནས་ཡང་ཁོང་རྣམས་ཀྱིས་ཁྱོད་ཀྱི་སྙིང་ག་སོགས་ལ་མེ་བཙའ་འཇོག་དགོས་ཟེར་བས།

བདག་གིས་བུང་ཡུལ་གླིང་བསམ་འཕེལ་ཞེས་པ་ཁོང་ལྷ་རྗེ་ཡིན་འདུག་པས་འདི་སྨྲས། བསམ་དཀར་ནི་ལྷ་རྗེ་སྐུ་ཚེ་རིང༌། །སྤྲང་བདག་མེད་དགོངས་ཏེ་སྨན་དཔྱད་མཛད། །ཁྱེད་མཁས་པ་ངོ་མཚར་ཅན་ཞིག་གདའ། །ང་གཉིད་ལོག་མེ་བཙའ་ཅི་ལ་བཞག །ནད་མེད་པའི་ཕུང་པོ་ ༡༤༨༽བསྲེག་དོན་མེད། །ངའི་རོ་སྟོད་བླ་མའི་དཀྱིལ་འཁོར་ཡིན། །རོ་སྨད་མཁའ་འགྲོའི་ད་ལ་རེད། །རོ་རྐེད་ཡི་དམ་བཞུགས་གནས་ཡིན། །ལུས་ཕྱི་ནང་མེད་དེ་ལྷ་སྐུ་རྫོགས། །ངག་འཁྲུལ་གཏམ་མེད་དེ་བསྒོམས་བྱུང་ཚིག །སེམས་སྨྱོ་འབོག་མ་ཡིན་འོད་གསལ་ངང༌། །རྒྱུ་དེ་དག་མེ་བཙའི་གནད་མ་རེད། །ང་སྤྲང་མོ་བདག་མེད་ཞལ་དུ་ཆུགས། །ཞེས་སྨྲས་ཚེ། ཁོང་རྣམས་ཡིད་ཚོམ་ནས་ལ་ལས་འདས་ལོག་རེད་ཟེར། ལ་ལས་རླུང་སྟོབས་ཀྱིས་ཁ་འཁྱམས་ནི་རེད་ཟེར། རྡོ་དགེ་བླ་མ་བསྟན་འཛིན་གྱིས་འདི་ནི་ལྟར་བཤད་ཀྱང་མཁའ་འགྲོ་མ་ཞིག་དངོས་ཡིན་པས་གཞན་དང་མི་འདྲ། བླ་མ་རྡོ་རྗེ་འཆང་དེའི་ཁ་བྱུང་དང་ལུང་བྱང་ལ་སོགས་པའི་ནང་དུ་ལན་གྲངས་དུ་མར་ལུང་གིས་ཟིན་ཡོད་པ་ང་རང་གི་མིག་འདིས་མཐོང་བ་ཡིན་པས་ཁོ་རང་གི་ཟེར་བ་ལྟར་མེ་བཙའ་མི་འཇོག་ཟེར་ནས་ཐམས་ཅད་རང་གནས་ལ་སོང༌། དེ་ནས་བཟུང་སྟེ་ཐག་ཉེ་རིང་ཀུན་གྱིས་ང་རང་གི་མིང་དོར་ནས་མཁའ་འགྲོ་མ་ཞེས་བཏགས་སོ། །དེ་སྐབས་སུ་ཡག་བཟའ་ལ་དགའ་བའི་མི་རྣམས་ཀྱིས་ང་རང་འདྲེ་མོ་དངོས་རེད། སྤྲུལ་སྐུ་དྲི་མེད་སང་གིས་དབུས་ནས་ཁྲིད་འོང་སྟེ། ཁོ་རང་ལ་མ་ལོ་ནས་བསྐྱུར་ནི་རེད་མ་གཏོགས། མགར་ར་བླ་མའི་ལུང་གིས་ཟིན་མེད་ཅེས་གླེང་ངོ༌། །དེ་ནས་ཚེས་བཅོ་ལྔའི་ཉིན་བླ་མའི་སྐུ་གདུང་ལ་ཞུགས་མེ་འབུལ་རན་པས། ཕྱོགས་འདུས་ཀྱི་མཇལ་མ་དུ་མ་འོང་འདུག་པས། དེ་དག་གིས་བདག་ ༡༤༩༽ལ་ཁྱེད་བླ་མ་རིན་པོ་ཆེའི་ལུང་ཟིན་ཁྱད་པར་བ་ཞིག་ཡིན་འདུག་ཟེར། ཁོང་རྣམས་ཀྱིས་མར་དང་ཆུར་བ་སོགས་གང་ཡོད་ཀྱིས་འབྲེལ་འཇོག་བྱེད། དེ་དག་གི་ནང་ནས་འཇུ་ཕུན་ཚོགས་ཞེས་པ་མི་སྐྱ་ཞིག་འདུག་པ་དེ་ཀས་བདག་ལ་ལུག་ལྤགས་བཟང་པོ་བཟོ་མ་རག་པ་བདུན་སྦྱིན་ཏེ།

ཁོས་བླ་མ་རིན་པོ་ཆེ་ལ་འབུལ་སྙམ་ཀྱང་སྟབས་མ་ལྡན་པ་ཡིན་པས། ད་ཁྱེད་ལ་ཕུལ་ནས་བླ་མ་ཞིང་ཁམས་པའི་ཐུགས་དགོངས་རྫོགས་ངེས་པ་འདྲ་ཟེར་ནས་བདག་ལ་སྦྱིན། དེ་ནས་སྐུ་གདུང་འོད་ཞུ་བྱེད་སྐབས་ནམ་མཁའ་ལ་འཇའ་སྤྲིན་འཁྲིགས། བར་སྣང་ལ་དྲི་བཟང་གི་ངད་འཐུལ་བ་སོགས་རྟགས་མཚན་དུ་མ་བྱུང་ཞིང༌། ཁྱད་པར་ཐུགས་ལྗགས་སྤྱན་གསུམ་ལ་འབྱུང་བ་མེས་མ་གོས་ཤིང༌། །ཕྱིས་ནས་ཐུགས་ཀྱི་རྟ་མགྲིན་ཡབ་ཡུམ་གྱི་སྐུ་འཁྲིལ་སྦྱོར་ཞལ་གཅིག་ཕྱག་གཉིས་དང༌། ལྗགས་ལ་རལ་གྲི་དྷིཿཡིག་གི་མཚན་པ་ཅན་དང༌། སྤྱན་གཉིས་འོད་གོང་གི་རྣམ་པར་སྐམ་རློན་སོགས་ཀྱི་སྐྱོན་དང་བྲལ་ཞིང་འོད་མེ་རེ་བར་བཞུགས་པ་དུས་ད་བར་ལའང་ཀུན་གྱིས་མཐོང་ཆོས་སུ་བཞུགས་པའོ། །དེ་ནས་ང་རང་ནི་སྐྱིད་སྤྲུལ་མདུན་ལ་སོང་ཞིང་ཞག་ཁ་ཤས་སུ་བསྡད་ནས་སྐྱིད་སྡུག་རྣམ་གྲངས་ཐམས་ཅད་ཞུས་ཚེ། ཁོང་གིས་ད་ཁྱོད་གར་འགྲོ་མ་འདུག་ངའི་སར་སྡོད་དང་ལྷ་གོས་ལ་བསམ་མི་དགོས་གསུངས། བདག་གིས་ཀྱང་སྐབས་རེ་འདུག་སྙམ་ཚེ། སྤྲུལ་སྐུའི་ལྕམ་སྲིང་མས་སེམས་ངན་ཟོས་ ༡༥༠༽ནས་ཁྱོད་ཀྱི་བྱ་བ་འདི་མི་ལེགས། ངེད་སང་གི་སྤྲུལ་སྐུས་ཅི་དྲན་འོང་མི་ཤེས། ཁོ་རང་གི་སྐྱེ་བ་སྔོན་མ་སྐྱིད་ལུང་ཐུགས་མཆོག་རྡོ་རྗེ་ནི་སྔགས་འཆང་རེད་ཟེར་ཞིང་གཞན་ཡང་ཚིག་ངན་གྱིས་བདག་གི་སེམས་བསད་འདུག་པས། བདག་གིས་ཁྱོད་ཀྱིས་དེ་ལྟར་ཅི་ལ་བསམ། སྤྲུལ་སྐུ་སང་གིས་བདག་ཁབ་ཏུ་མི་བཞེས་ངེས་པ་ཡིན། ཁོང་དགུང་གྲངས་མཐོ་བ་དང༌། མིན་ཀྱང་འདུལ་བ་འཛིན་པ་སྤྱོད་པ་ཤིན་ཏུ་ཞིབ་འདུག་པ་འུ་ཅག་གིས་ཤེས་བཞིན། ཁྱོད་ཀྱིས་ལོག་ལྟ་ཅི་ལ་བྱེད་སྨྲས་ཀྱང༌། ད་དུང་ཡིད་མི་ཆེས་ཤིང་དུས་རྒྱུན་དུ་སྤྲུལ་སྐུ་དང༌། ང་རང་གཉིས་ལ་ཚིག་ཟུར་གྱིས་དགོས་མེད་དུ་མ་བཤད་འདུག་པས། ཉིན་གཅིག་སྤྲུལ་སྐུ་རི་ཟབ་ནང་དུ་རྒན་མོ་ཞིག་ཤི་སོང་བའི་དེ་ཀར་བྱོན་སོང་བའི་ཤུལ་དུ། ང་རང་ལྐོག་བུད་བྱས་ཏེ་མཁར་ནང་འགབ་མའི་ནང་དུ་སོང་ནས།

མགར་ར་བློ་ཆོས་སང་དང༌། མགར་བསོད་སང་རྣམས་ཀྱི་ཟུར་ལ་ཟླ་ཤས་རེ་བསྡད་སྐབས། ཉིན་གཅིག་དུས་སྐུ་གསུམ་མཁའ་འགྲོའི་ཚོགས་གྲལ་ལ་ཐོན་སྣང་འཆར་ཀྱང༌། འདི་ལྟ་བུ་ཞིག་རེད་སྙམ་པའི་སྣང་བའི་སྐབས་འབྱེད་མི་ནུས་ཤིང༌། ལུས་ཀྱི་རྩ་ཐམས་ཅད་སྦྲིད་ཅིང་སེམས་ཁམས་ནག་ཐུམ་མེ་བ་ལྟ་བུར་བྱེད་འདུག་པས། བདག་གིས་རྡོ་རྗེའི་གཟུངས་མ་རེད་ཟེར་བ་ཞིག་ལ་འདི་དྲིས་ང་རང་སྔར་ན་སོ་ཆུང་དུས་ནས་མཁའ་འགྲོའི་ཚོགས་གྲལ་དུ་འོང་འདུག་ཀྱང༌། ད་ལན་གྱི་སྐབས་ལྟར་ལུས་གནས་མི་བདེ་ཞིང་སེམས་ ༡༥༡༽ཁོང་དུ་མུན་པ་འཐིབ་པ་ལྟ་བུར་འོང་མ་མྱོང༌། འདི་ཅིས་ལན་པ་ཡིན་དྲིས་ཚེ། ཁོང་ན་རེ་འདི་ཁྱོད་གཏེར་རིགས་ཡིན་པས། ཐབས་ཀྱི་ཕྱག་རྒྱ་བསྟེན་དགོས་པའི་དུས་ལ་བབ་པ་ཡིན། རིགས་ལྡན་གྱེ་སྐྱེས་བུ་སྨིན་གྲོལ་ལ་བཀོད་ཅིང་གྲོགས་སུ་བསྟེན་པ་གལ་ཆེ། ཁྱོད་ཀྱི་རྩ་ཁམས་འཁྲུགས་པའི་རྐྱེན་གྱིས་སྣང་ཆ་ཡང་དེ་དང་འདྲ་མཚུངས་པ་ཡིན་ཟེར། ཡང་བདག་གིས་མདོ་སྨད་མགོ་ལོག་ཕྱོགས་འདིར་མི་རུས་ངན་པས་རོ་མདོག །ཟས་གོས་མེད་པས་ཐལ་མདོག་མི་གཤིས་གྱོང་བ་ཚེར་མ་ལྟ་བུ་ཡིན་པས། བདག་གིས་དེ་དག་རྗེས་སུ་བཟུང་ནས་ཐབས་གྲོལ་གྱི་དགོངས་པ་མཐར་ཕྱིན་ཞིག་འོང་བར་མ་བསམ་ནས་བཏང་སྙོམས་སུ་བཞག་པ་ཡིན། རིགས་བཟང་གི་སྐྱེས་བུ་དགུན་དུས་ཀྱི་མེ་ཏོག་ལྟ་བུ་རེ་ཡོད་ཀྱང༌། ལ་ལ་ནི་གཞན་དབང་ལ་སོང་ཚར་བ་དང༌། ལ་ལ་ནི་གནང་བཀག་གི་ཁྲིམས་ལ་དོགས་པ་དང༌། ལ་ལ་ནི་ཁོ་རང་ཚོ་རྒྱུ་ཟས་འབྱོར་བས་བདག་ཉམ་ཐག་ཡིན་པས་མི་འདོད་པ་འདྲ། ད་ཇི་ལྟར་བཤད་ཀྱང་ང་རང་ལ་གྲོགས་ཀྱི་དགོས་པ་མི་སྣང༌། མྱུར་ལམ་གསང་བའི་མན་ངག་སྣང་ཆ་ཐབས་ཀྱི་གྲོགས་ལ་བརྟེན་ནས་འདོད་ཆགས་རང་གྲོལ་གྱི་ཡེ་ཤེས་དམ་པའི་རང་ཞལ་མངོན་དུ་གྱུར་བ་དེ་ལས་ལྷག་པ་སྐྱེས་པ་ལ་འགྲོགས་ཀྱང་གོ་རྒྱུ་དང་ཐོབ་རྒྱུ་མེད། སྣོད་མིན་གྱི་སྐྱེས་བུ་དང་འཕྲད་ན་སྔགས་ལམ་ལ་ལོག་པར་ལྟ་ཞིང་རང་གཞན་ངན་སོང་གི་རྒྱུ་རུ་འགྲོ་ངེས་པ་ཡིན་པས།

རང་གཅིག་ ༡༥༢༽པུར་འདུག་ཐབས་ལ་དམ་བཅའ་བྱེད་བསམ་གི་སྨྲས་ཚེ། ཁོང་ན་རེ། ཆགས་མེད་ཆགས་པས་ཡིད་འཕྲོག་མ། །སྣང་བ་ཐབས་ཀྱི་གྲོགས་དང་འགྲོགས། །བདེ་ཆེན་ཡེ་ཤེས་མངོན་གྱུར་ཀྱང༌། །ཁྱོད་ལས་སྨོན་དག་པས་གཏེར་ལ་དབང༌། །རྟེན་འབྲེལ་འབྱུང་མེད་ན་དོན་གཉིས་དཀའ། །ཐབས་ཤེས་རབ་སྨོན་ལམ་དུས་འཛོམ་ན། །ལེ་ལོ་དང་མི་ཡི་ངོ་བསྲུང་བོར། །རྟེན་འབྲེལ་འབྱུང་འོང་ཐབས་སྟབས་གཟབ་དགོས། །ཁྱོད་གཅིག་པུར་འདུག་ཐབས་གནས་དབེན་པས། །སྐྱེས་བུ་ཀུན་བདེ་བའི་རྩལ་བསྐྱེད་ལ། །ཆགས་ཅན་རྣམས་ཆགས་མེད་འོད་གསལ་སྟོན། །ཟུང་འཇུག་གི་ས་ལ་འདྲེན་མཛོད། །དེས་དོན་གཉིས་འབྱུང་ངོ་རྣལ་འབྱོར་མ། །ཆགས་བྲལ་གྱི་ཡེ་ཤེས་མངོན་གྱུར་ཀྱང༌། །རིགས་ལྡན་གྱི་གྲོགས་དང་མ་འབྲལ་ན། །བོགས་འབྱིན་གྱི་བརྟན་པ་རབ་ཐོབ་ནས། །གནས་ལྔ་ཡི་འཁོར་ལོའི་མདུད་རྒྱ་གྲོལ། །སྣང་ཆ་ཀུན་ཡི་གེའི་འཁོར་ལོར་ཤར། །ཟུང་འཇུག་གི་རིག་སྐུ་ཚེ་འདིར་འགྲུབ། །འདི་སྔགས་ཀྱི་རྣལ་འབྱོར་ཁྱད་ཆོས་ཡིན། །མྱུར་ལམ་འདི་ལས་ཟབ་པ་མེད། །ཁྱོད་ཀྱི་ཙིཏྟའི་ཀློང་དུ་རྒྱ། །ལས་ཅན་རྣམས་ལ་ལམ་འདི་སྟོན། །མི་སློབ་ཟུང་འཇུག་སྐུ་ཐོབ་ངེས། །སྣོད་མིན་རྣམས་ལ་གསང་རྒྱ་མཛོད། །རླུང་ཕྱོགས་ཙམ་ཡང་མ་སྟོན་ཅིག། །ངན་སོང་འགྲིམ་པའི་ཤིང་རྟ་བྱེད། །ཁྱོད་ཀྱི་སྤྱོད་ཡུལ་རྨད་དུ་བྱུང༌། །གང་འབྲེལ་དོན་དང་ལྡན་པར་ངེས། །ཞེས་གསུངས་ཤིང༌། གཞན་ཡང་ཐབས་གྲོགས་ཀྱི་ ༡༥༣༽ལུང་བྱང་གསུངས་པ་གཏེར་གཞུང་དུ་གསལ། དེ་ནས་ཞག་ཁ་ཤས་ནས་སྐྱིད་སྤྲུལ་དཀར་བསོད་ལ་བྱོན་ཞོར་ལ། རྟ་བཟའ་སྒྲོན་པོ་ཞེས་པ་མ་བུ་གཉིས་ཡོད་པས། དེས་ཁོང་ལ་གསོལ་ཇ་དྲང་བའི་སར་བདག་ཤོག་གསུངས་ནས་འབོད་མི་བཏང་འདུག་པས། དེ་དང་ལྷན་དུ་ང་རང་སྐུ་མདུན་ལ་སོང་ནས་ཁམས་བཟང་ཞུས་ཚེ། སྤྲུལ་སྐུའི་ཞལ་ནས་ཁྱོད་ཀྱིས་ང་མེད་པའི་ཤུལ་དུ་ལྐོག་ལ་བུད་འགྲོ་བ་ཅི་ཡིན་གསུངས་ཚེ། བདག་གིས་ལགས་ང་རང་གར་སོང་ཡང་ཀུན་གྱི་མིག་ལམ་དུ་གནོད་ཅིང་ལོག་ལྟའི་གཞིར་འགྲོ་འདུག་པས།

དེའི་ལན་གྱིས་བདག་མ་བསྡད་པ་ཡིན་ཞུས་པས། ཡང་ཁོང་གི་ཞལ་ནས་འོ་ན་ད་ཁྱོད་དང་ང་གཉིས་ཡང་ཡང་ཨེ་འཕྲད་མི་ཤེས་པས། ཁྱོད་རང་གར་སོང་ཚེ་ཆུ་དགྲ་ཁྱི་རྣམས་ལ་གཟབ་དགོས། ཁྱད་པར་རྨ་ཆེན་ལ་ཁྱོད་འགྲོ་འདུན་ཡོད་པས། དེ་ལ་སོང་ན་རོགས་སྟབས་ལེགས་པོ་ཞིག་མེད་ཚེ་འགྲོ་མི་ཉན། ཁྱི་སྤྱང་ལ་སོགས་པའི་ཁ་ལ་ཐར་དཀའ་ཟེར་བ་ཐོས་པས་ལག་ཉེས་ལ་འགྲོ་ཉེན་ཡོད་གསུངས་ཏེ། བསྲུང་མདུད་དམ་རྫས་སོགས་དང༌། གྲོ་རྟེན་དུ་ཡན་ཆ་ལྔ་གནང་བ་སོགས་མཛད་ནས་རང་གནས་ལ་བྱོན་སོང༌། ང་རང་ནི་སྟོང་དཔོན་བཟང་མོའི་སར་སོང་ནས་ཞག་ཁ་ཤས་བསྡད་ཚེ། ཉིན་གཅིག་བཟང་མོ་ན་རེ། མཁར་ནང་སྤྱི་བསྲུང་ལ་ཁང་གདོང་དབོན་པོ་མགོན་དབང་བྱོན་དགོས་པར་འདུག་པས། དེ་དུས་འུ་ཅག་གཉིས་ལྷན་དུ་འགྲོ་དང༌། རྡོ་ཆུ་ལ་བུད་ ༡༥༤༽ཐབས་ངས་ཐོན་ཟེར། དེ་སྐབས་བླ་མ་གཏེར་སྟོན་སང་གི་དངོས་སློབ་བླ་མ་འཇམ་དཔལ་ཞེས་པ་དེས་ཇོ་རྒན་ཁ་ཤས་ལ་སྣང་སྦྱང་གི་ཕྱི་སྦྱང་གསུངས་འདུག་པས། །དེ་ཀའི་གྲལ་དུ་བདག་སོང་ནས་ཆོས་ཞུས་པས། བླ་མས་ཁྱེད་ཅག་གི་སེམས་བྱུང་གནས་འགྲོ་གསུམ་ཤེས་དགོས་གསུངས་ཚེ། ངེད་ཅག་གིས་སེམས་བཙལ་ནས་ལ་ལས་མེད། ལ་ལས་སྙིང་རེད། ལ་ལས་ལུས་རེད། ལ་ལས་ངག་རེད། ལ་ལས་མིག་རེད་སོགས་ཟེར་ཞིང་སེམས་དངོས་ནི་མི་ཤེས་པར་འདུག བདག་གིས་ནི་ཅི་ཡང་མ་སྨྲས་པར་བསྡད་པས། ཁོང་རྣམས་ཀྱིས་ཁྱོད་ཀྱིས་བྱུང་གནས་འགྲོ་གསུམ་ཤེས་སམ་ཟེར། བདག་གིས་ཕྱོགས་ཙམ་ཞིག་ཤེས་སྨྲས་པས། ཁོང་རྣམས་ན་རེ་ཤེསན་ཇི་ལྟར་རེད་ངེད་ཅག་ལ་སྟོན་དང་ཟེར། བདག་གིས་ངས་ཤེས་ཀྱང་ཁྱོད་ཅག་ལ་དངོས་པོ་བདེན་གྲུབ་ཏུ་སྟོན་རྒྱུ་མི་རྙེད། དཔེ་ཙམ་བཤད་ན་འདི་ལྟར་རེད། སེམས་ཀྱི་ངོ་བོ་སྨྲ་བསམ་བརྗོད་ལས་འདས་ཤིང༌། རང་བཞིན་གྱི་ཆ་ལས་བྱུང་ས་སེམས། གནས་ས་འཁོར་འདས་ཀྱི་ཁམས་དང༌། འགྲོ་ས་སྒོ་ལྔའི་ཡུལ་དུ་ཡུད་ཙམ་རིག་ཙམ་གྱི་རྣམ་པར་འགྲོ་བ་འདྲ་སྨས་ཚེ། ཁོང་རྣམས་ན་རེ་འོ་མི་ཤེས་ཁྱོད་ཀྱིས་རྒྱ་སྐད་བོད་སྐད་འདྲ་ཞིག་ངེད་ཅག་གིས་མི་ཤེས་ཟེར།

དེ་ནས་ཞག་ཁ་ཤས་ནས་སྤྱི་བསྲུང་འཚོགས་ནས་འུར་ཟིང་བྱེད་འདུག ང་རང་ནི་ཆ་མེད་ཡིན་པས་འུར་ས་མ་རྙེད། དེ་དུས་ནུབ་གཅིག་རྨི་ལམ་ལ་མཁའ་འགྲོ་ཀུན་གསལ་མ་ཡིན་སྐད་པས་ ༡༥༥༽འདི་སྐད་ཟེར། གནས་འདི་ནས་མི་རིང་ཉེ་བའི་སར། །དཀར་མོ་ཡི་རྒྱང་གྲགས་གཉིས་ཀྱི་མཚམས། །དབྱིབས་ཟླུམ་འཁྱིལ་སུམ་བརྩེགས་འདྲ་བའི་གནས། །མ་མཁའ་འགྲོའི་འཕྲུལ་གྱི་དོ་ར་ན། །རང་ནོར་གྱི་ཟབ་གཏེར་དེ་ན་ཡོད། །རྟེན་འབྲེལ་གྱི་དུས་ལས་མ་ཡོལ་ན། །གཡང་དཀར་གྱི་དུས་སུ་ལག་ཏུ་ལོན། །དེ་གསང་ཞིང་གསང་བ་གནད་གཅིག་ཡིན། །དོན་གོ་འམ་སུ་ཁ་བཛྲ་རྩལ། །ཞེས་ཟེར་ཞིང་མི་སྣང་བར་གྱུར་རོ། །ནངས་པར་ང་རང་གིས་བསམ་པ་ལ་འཕྲུལ་གྱི་དོ་ར་ཞེས་པ་གནས་ཞིག་ཨེ་ཡིན་དང༌། ལུང་བ་ཞིག་ཨེ་ཡིན་གོ་དགོས་སྙམ་ནས། །བློ་ཆོས་ཀྱི་མ་རྒན་ལ། བདག་གིས་སྨྲས་པ། ཨ་མ་འདི་ནས་མར་སོང་ས་ན་གནས་འདྲ་རེད་ཟེར་ས་ཨེ་ཡོད་དྲིས་ཚེ། མོ་ན་རེ་གནས་རེད་ཟེར་ས་མ་གོ། འབྲུག་མོའི་ཆུ་མཁར་རེད་ཟེར་བའི་བྲག་ལེ་མཐོ་བ་ཞིག་རྩེ་མོ་ན་རླུང་རྟ་སོགས་མཆོད་པ་ཞིག་ཡོད་ཟེར། ཡང་བདག་གིས་ཐག་རིང་ཐུང་ཅི་འདྲ་ཡིན་སྨྲས་པས། མོ་ན་རེ་འོ་སྐོལ་སང་གི་སྤྱི་བསྲུང་འདོན་ས་དེ་རེད་ཐག་ཡི[

དེ་ཙམ ]མེད་ཟེར། དེ་ནས་བདག་གིས་གཏེར་གནས་དེ་ཀ་རེད་དང༌། རྟེན་འབྲེལ་གྱི་རྫས་ཞིག་དགོས་པ་འདྲ་སྙམ་སྟེ། བཟང་མོའི་སར་སོང་ནས་ཨ་ནེ་བཟང་མོ་ཁྱོད་ལ་སྤྲུལ་སྐུ་དྲི་མེད་སང་གི་དབུ་སྐྲ་ན་བཟའ་རེ་བདག་ལ་སྦྱིན་རྒྱུ་ཨེ་ཡོད་སྨྲས་ཚེ། མོ་ན་རེ་ཅུང་ཟད་རེ་ཡོད་ཁྱོད་ཀྱིས་ཅི་བྱེད་དགོས་པ་ཡིན་ཟེར། བདག་གིས་ང་ལ་དགོས་པ་ཞིག་ཡོད་སྨྲས་པས། མོ་ན་རེ། རྩེ་མཚར་ ༡༥༦༽དུ་ཁྱོད་ལ་སྤྲུལ་སྐུ་སང་དངོས་ཀྱི་མཁོ་བྱ་ཡོད་ནི་ཨེ་མི་ཡིན། དབུ་སྐྲ་ཡིས་ཆོག་ན་ངས་སྦྱིན་ཟེར་ནས། རྟེན་འབྲེལ་གྱི་རྫས་གཉིས་པོ་ལོན་པས། །ད་འགྲོ་དགོས་སྙམ་ཡོད་ཚེ། །སྤྱི་བསྲུང་ཟིན་ནས་ཡུལ་མི་ཀུན་གྱིས་དབང་དང་ཚོགས་འཁོར་ཡོད་པ་ཡིན་པས་ཞུ་རུ་འགྲོ་ཟེར་ནས་ཐམས་ཅད་དེ་ཀར་འགྲོ་འདུག ང་རང་ཡང་སྤྲང་དབྱུག་བཟུང་ནས་དེ་ཀར་སོང་བས། ཀུན་གྱིས་ཁང་གདོང་དབོན་པོ་མགོན་དབང་གི་མདུན་དུ་འཚོགས་ཏུ་དབང་ཞིག་ཞུ་འདུག བདག་ཀྱང་དེ་དག་གི་གྲལ་མཐར་སོང་ནས་ཁ་ཐུར་དུ་འཁོར་ཏེ་ཉལ་བསྡད་པས། ཀུན་གྱིས་ཧ་བགད་བྱེད་འདུག དབང་གི་མཇུག་ཏུ་ཚོགས་འཁོར་གསུངས་ཏེ། དྲང་བའི་ནང་ལ་ཐོན་དུས་ང་མིན་པའི་སྡེ་དཔོན་ཐམས་ཅད་འཚོགས་སྦྲའི་ནང་དུ་ཆུད་སོང་བས། ང་རང་དང་སྤྲང་པོ་རྣམས་སྦྲ་སྒོ་ཡན་ལ་མ་ཐོན་ནས་དེ་ཀར་བསྡད་ཡོད་པས། བླ་མ་ནཱ་རོ་པས་ཚོགས་ཀྱི་དྲང་བ་ཞིག་དང༌། དར་ཁ་དྲི་བྲལ་ཞིག་ཕྱག་བསྣམས་མཛད་དེ་འཚོགས་པ་རྣམས་ཀྱི་དཀྱིལ་ནས་མར་བྱོན་བྱུང༌། བདག་གིས་ཅི་ཡིན་སྙམ་ནས་ཡར་ལངས་ཏེ་སྐེ་རེག་བཅིང་ཞིང་ཡོད་པའི་ཚེ་ཁོང་མགྱོགས་པར་ངའི་སར་བྱོན་ནས། ཁྱོད་ལ་དྲང་བ་འདི་བླ་མ་མགོན་དབང་སང་གིས་བསྐུར་ནི་རེད་གསུངས་པས། བདག་གི་རྟེན་འབྲེལ་གྱི་གསོས་སུ་གྱུར་ཏེ། འབྲུག་མོའི་ཆུ་མཁར་ནས་ཡང་གསང་མཁའ་འགྲོའི་བླ་རྡོ་དང༌། ཚེ་རིང་མའི་སྒྲུབ་སྐོར་གྱི་གཏེར་ཁ་གཉིས་གདན་དྲངས་ཏེ་ ༡༥༧༽གསང་རྒྱ་བྱས། དེ་སྐབས་ཉེ་རིང་ཀུན་གྱིས་དད་འདུན་བྱེད་ཅིང་བཟའ་བཅའ་སོགས་ཀྱི་མཐུན་རྐྱེན་བསྒྲུབས་སོ།

དེ་ནས་བླ་མ་ནཱ་རོ་པས་འུ་ཅག་གཉིས་བླ་མའི་མདུན་ལ་འགྲོ་གསུངས་ནས་དེ་ཀར་སོང་ཚེ། བླ་མའི་ཞལ་ནས་ཁྱེད་རང་ཁ་བ་ཞིག་དང་མི་འདྲ་ཞིང་ཕྱི་ནང་གསང་གསུམ་གང་ལ་དཔྱད་ཀྱང་ཌཱཀྐིའི་རིགས་ཅན་ཡིན་ངེས་དང༌། ཁྱད་པར་བོད་ཀྱི་ཇོ་མོ་ཡེ་ཤེས་མཚོ་རྒྱལ་གྱི་སྤྲུལ་པ་འཁྲུལ་མེད་ཡིན་འདུག་པས། ད་ནི་ཁྱོད་བན་ཡག་ལ་སོང་ནས་མགར་ར་རྒྱལ་སྲས་དང་གནས་སྐབས་རེ་ལ་ལྷན་དུ་བཞུགས་ཏེ། གཏེར་ཆེན་ཀློང་ཡངས་སང་གི་གཏེར་ཆོས་རྣམས་ཁྱེད་ཀྱིས་བདག་པོ་བྱེད་རོགས་མ་བྱས་དུས། བླ་མའི་བསྟན་པ་གཏིང་ནས་ནུབ་སྟེ། དཔེ་ཆ་རྣམས་ཚ་ཁང་ནང་དུ་ཐོན། གཏེར་རྫས་ཐམས་ཅད་ཇག་པ་རྣམས་ཀྱི་མཚོན་བསྲུང་དུ་ཉོ་ཚོང་བྱེད་པ་སོགས་མ་བྱས་དུས་བདག་གིས་ཁམས་གསུམ་སེམས་ཅན་ཐམས་ཅད་བསླུས་པ་ཡིན། དེའི་ཕྱིར་ན་ཁྱེད་གནས་སྐབས་ཙམ་དུ་མགར་ར་སང་གི་ཟུར་དུ་འགྲོ་དགོས་པ་འདྲ་གསུངས་ནས། གཞན་ཡང་ལུགས་གཉིས་ཀྱི་བསླབ་བྱ་དུ་མ་མཛད། བདག་ནི་འགྲོ་འདུན་མེད་ཀྱང་དབང་ཐོབ་ཀྱི་བླ་མའི་བཀའ་ལ་བཟློག་ཐབས་མ་རྙེད་ནས་དེ་ཀར་འགྲོ་བར་ཁས་བླང་བ་སོགས་བྱས་སོ། །དེ་ནས་ལོ་ཁྱིམ་དེའི་ཟླ་བ་བརྒྱད་པའི་ནང་དུ་མཁར་ནང་དཔོན་དཔལ་ཤི་སོང་བས། དེ་ཀར་སྤྲུལ་སྐུ་ཡིད་བཞིན་ནོར་བུ་དེ་ཉིད་བྱོན་ཡོད་པ་ཐོས་ཚེ། ཡང་ ༡༥༨༽བདག་སྟོང་དཔོན་བཟང་མོའི་ཟུར་ལ་སོང་ནས་འདི་སྐད་སྨྲས། ཨ་ནེ་བཟང་མོ་ཁྱོད་ཀྱིས་ཇ་ཞིག་སྐོལ་རྒྱུ་ཁྱེར་དང༌། འུ་ཅག་གཉིས་ཟ་ལྟར་ཐུ་རུ་འགྲོ་སྨྲས་པས། མོ་ན་རེ། རེད་འུ་གཉིས་འགྲོ་དང་ཆོག་ཟེར་ནས་ཇ་སྐོལ་རྒྱུའི་སྟ་གོན་རྣམས་བཟུང་སྟེ། སྐྱབས་དར་རབ་ཁ་ན་སོང་ཞིང་ཇ་སྐོལ་ཞོར་ལ་ཟ་ལྟར་ཐུ་བར་ཡོད་ཚེ། བར་སྐབས་ཞིག་ལ་རྡོ་ཁོག་གྱེན་དུ་བླ་མ་དཔོན་གཡོག་གཉིས་བྱོན་འདུག བདག་གིས་བཟང་མོར་མ་ཐའི་བླ་མ་དཔོན་གཡོག་སུ་ཡིན་དྲིས་པས། བཟང་མོ་ན་རེ། མ་ཐ་འོ་སྐོལ་གྱི་སྤྲུལ་སྐུ་དྲི་ལོ་བཀའ་དྲིན་ཅན་སང་རེད་ཟེར་ཞིང་དགའ་སྤྲོ་ཆེན་པོ་བྱེད་ཅིང༌།

ད་འུ་གཉིས་ཀྱི་ཇ་ཞིག་མགྱོགས་པར་སྐོལ་དང༌། ཁོང་ལ་གསོལ་ཇ་ཞིག་དྲང་ཟེར། ཡང་བདག་གིས་ང་རང་གིས་ཞུ་མི་ཕོད། ཁྱོད་ཀྱིས་སྤྲུལ་སྐུ་སང་ལ་དོ་དགུང་འདི་ཀར་བཞུགས་དགོས་ཞུ་རོགས་གྱིས་སྨྲས་པས། མོ་ན་རེ། དེ་ང་རང་གིས་ཞུ་དང་ཆོག་ཟེར། དེ་ནས་སྤྲུལ་སྐུ་དཔོན་གཡོག་རབ་ཁར་བྱོན་བྱུང་བས། བཟང་མོས་ཆིབས་ཁ་བླང་ནས། རྗེ་དེ་ཉིད་ཀྱིས་གསོལ་ཇ་གསོལ་ཞིང་ངེད་གཉིས་ལ་གདམས་ངག་གི་བསླབ་བྱ་མཛད། བདག་གིས་དངོས་རྫས་ཅུང་ཟད་ཞིག་ཕུལ་བས། རྗེ་དེ་ཉིད་ཀྱིས་ཀྱང་དེ་དོན་མཁྱེན་བཞིན་ཉིད་ཀྱི་དབུ་ལྗོན་ན་བཟའ་བསྲུང་མདུད་དང༌། ཁྱད་པར་སྐུ་ཆང་བཅས་བཟང་མོ་དང་གྲྭ་བ་གཉིས་ཀྱི་མི་རིག་པར་མཛད་ནས་བདག་ལ་གནང་བས་རྟེན་འབྲེལ་འཕྲོ་ཅན་དུ་འབྱུང༌། དེ་ནས་བཟང་ ༡༥༩༽མོས་རྗེ་ལ་བཞུགས་དགོས་ཞུས་ཚེ། རྗེས་བཀའ་གནང་ལ་བཞུགས་པར་ཞལ་གྱིས་བཞེས་ཀྱང༌། གྲྭ་བ་དབང་བཙན་པས་བཞུགས་སུ་མ་སྟེར་ནས་བྱོན་ཐག་བཅད། ཡང་བདག་གིས་སྤྲུལ་སྐུ་རིན་པོ་ཆེ་ལགས་ང་ལ་ཞལ་གདམས་ཞིག་དང༌། ཉིད་ཀྱི་གསོལ་འདེབས་བྱིན་རླབས་མྱུར་ལ་དོན་བསྡུས་པ་ཞིག་བཀའ་དྲིན་མ་ཆུང་ཞུས་པས། རྗེ་དེ་ཉིད་ཀྱིས་ཀྱང་བདག་གིས་བསྐུལ་བ་ལྟར་ཕྱག་བྲིས་མཛད་དེ། ལུང་དང་གཞན་ཡང་ཐུགས་བསྐྱེད་སྨོན་ལམ་སོགས་མཛད་ནས་གདན་ས་ལ་བྱོན་སོང༌། བཟང་མོ་ངེད་གཉིས་ཀྱང་རང་གནས་ལ་འོང་ངོ༌། །དེའི་སྐབས་ཀྱི་དགོས་ཆེད་ཀྱི་ལུང་བསྟན་གཏེར་གཞུང་དུ་གསལ། དེ་ནས་རང་ལོ་ཉི་ཤུའི་ལོར་མགར་ར་སྦ་རྒན་སང་ཟེར་བ་ང་རང་ལ་དུས་རྟག་ཏུ་གཅེས་སྤྲས་སུ་བསྐྱང་ཞིང་དྲིན་ཆེ་བ་ཞིག་ཡོད་པས། དེ་སང་རོང་ལ་འགྲོ་དགོས་པས་དེ་དང་མཉམ་དུ། ང་རང་ཡང་ཁང་གདོང་གཏེར་ཆེན་མགོན་དབང་སང་གི་བཀའ་བཞིན་རོང་ཕྱོགས་ལ་མགར་ར་སང་གི་ཉེ་སར་སོང་ནས་དེ་ཡར་མར་བསྡད་པས། ཡུལ་མི་ཀུན་གྱིས་མཁའ་འགྲོ་མ་ཐོན་འདུག་ཟེར་ནས། ཐག་ཉེ་རིང་ཀུན་གྱིས་མོ་དང༌། ལུང་བསྟན་ཟེར་དགོས་སྨྲས་ཏེ། ཐམས་ཅད་ཀྱིས་མར་དང་ཆུར་བ་ནས་ལ་སོགས་ཁྱེར་བྱུང་བས།

དེ་སྐབས་སུ་བླ་མའི་དྲིན་གྱིས་རྟོགས་པ་ཅུང་ཟད་ན་འཕར་ནས་གསལ་ཉམས་ཀྱི་སྟོབས་ཀྱིས་གང་སར་སྦས་གསང་མེད་པར་བཤད་པ་དང༌། ཁྱད་པར་ནད་པའི་རིགས་དང༌། ལུང་བསྟན་ཟེར་དགོས་སྨྲས་ཏེ། ཐམས་ཅད་ཀྱིས་མར་དང་ཆུར་བ་ནས་ལ་སོགས་ཁྱེར་བྱུང་བས། དེ་སྐབས་སུ་བླ་མའི་དྲིན་གྱིས་རྟོགས་པ་ཅུང་ཟད་ན་འཕར་ནས་གསལ་ཉམས་ཀྱིས་གང་སར་སྦས་གསང་མེད་པར་བཤད་པ་དང༌། ཁྱེད་པར་ནད་པའི་རིགས་དང༌། ༡༦༠༽བད་གཞིར་སོང་བ་རྣམས་ལ་རྒྱུ་རྐྱེན་མེད་པར་ས་སྐམ་གྱི་རིལ་བུ་བྱས་ཏེ་སྦྱིན་པས་ཐམས་ཅད་ནད་ལས་གྲོལ་ཞིང་རྩ་བའི་ཡོན་བདག་ཏུ་གྱུར་རོ། །དེ་དག་གི་སྐབས་སུ་ང་རང་གིས་ནི་སྔར་བླ་མ་དང་མཁའ་འགྲོ་རྣམས་ཀྱིས་ལུང་བསྟན་བཞིན་འགྲོ་དོན་ཆུང་ངུའི་རྟེན་འབྲེལ་ལ་དབང་བ་ཡིན་གསུངས་པ་འདི་ཀ་ཡིན་པར་སྙམ། རང་ལ་མི་དགའ་བ་རྣམས་ཀྱིས་དབུས་མོ་རྒྱ་ཁ་རོང་བཞིའི་མི་ཡིན་པས། ཡི་གེ་མི་ཤེས་ཟེར་བ་དེ་རྫུན་རེད། ངན་སྔགས་སྣ་ཚོགས་ཤེས་ནས་ས་སྐམ་གྱི་རིལ་བུ་བྱས་ཏེ། ཀུན་ལ་སྦྱིན་ནས་གནས་སྐབས་ནད་ལས་ཐར་འཇུག་ཀྱང་ཕུགས་མི་རྟག་རྫས་ངན་གྱི་ཆོ་འཕྲུལ་རེད་ཅེས་གླེང་ངོ༌། །དེ་སྐབས་འཇུ་ཕུན་གྱིས་ང་རང་ལ་ཞྭ་ལྷམ་གྲོ་ཁ་སོགས་སྦྱིན་ནས་ང་རང་བླ་མའི་གདན་ས་རི་ཁྲོད་ལ་ཐུན་མཚམས་སུ་བསྡད་ཡོད་སྐབས་ཉམས་མ་ངེས་ཤིང་སྔར་དང་མི་འདྲ་བའི་རྩུབ་རགས་ཅན་ཤ་སྟག་འབྱུང་ཞིང་བདེ་བའི་གོ་སྐབས་ཅུང་ཟད་ཀྱང་མེད་པ་ལྟ་བུར་བྱེད་འདུག་པས། བདག་གིས་བླ་མ་ལྷ་ལ་གསོལ་བ་འདི་ལྟར་བཏབ། གནས་རང་སྣང་དཔལ་རིའི་ཕོ་བྲང་ནས། །རྗེ་དུས་གསུམ་སངས་རྒྱས་འགྲོ་བའི་མགོན། །དཔལ་མཚོ་སྐྱེས་རྡོ་རྗེ་རྗེ་འབངས་ཚོགས། །མཚོ་རྒྱལ་དང་གནས་གསུམ་མཁའ་འགྲོ་དགོངས། །བདག་གསོལ་བ་འདེབས་སོ་ཐུགས་རྗེས་ཟུངས། །ལུས་གདོས་བཅས་སྡུག་བསྔལ་གཞི་མ་འདི། །རླུང་རྒྱུ་བའི་བརྟན་པ་མ་ཐོབ་ནས། །རྩལ་སེམས་བྱུང་རྟོག་པའི་འདྲ་འབག་གིས། ༡༦༡༽རང་བྱུང་གི་རིག་པའི་འོད་གསལ་བསྒྲིབས། །རྐྱེན་དེ་སེལ་བོགས་འདོན་གདམས་པ་སྩོལ། །གེགས་གོལ་ཤོར་ནོར་ས་བཅད་དུ་གསོལ། །དོན་ཆོས་ཉིད་རང་ངོ་འཕྲོད་པ་དང༌། །རྩལ་ཡེ་ཤེས་ཆེན་པོར་གྲོལ་བར་མཛོད། །སེམས་སེམས་བྱུང་ཀུན་རྟོག་འཁོར་བའི་ཆོས། །དབྱིངས་སྐུ་གསུམ་ཀློང་དུ་མཉམ་གྲོལ་ནས། །གནས་སྲིད་གསུམ་དོང་ནས་སྤྲུག་གྱུར་ཅིག

ཅེས་གསོལ་བ་བཏབ་པས་དེའི་ནུབ་རྨི་ལམ་ལ་གྲུབ་ཆེན་ཏཱ་ར་ན་ཐ་རེད་ཟེར་བ་པཎྚི་ཏའི་ཆས་གསོལ་ཞིང༌། ཕྱག་གཉིས་ངལ་བསོས་ཕྱག་རྒྱ་མཛད་ཅིང་སྐུ་ཤིན་ཏུ་བགྲེས་པའི་ངང་ཚུལ་ཅན་ཞིག རང་གི་མདུན་གྱི་ནམ་མཁར་པད་ཟླའི་གདན་ལ་ཞལ་འཛུམ་པ་དང་བཅས་བཞུགས་འདུག་པས། བདག་གིས་ཡིད་དད་པ་ཆེན་པོའི་སྒོ་ནས་སྔར་གྱི་གདམས་པ་དྲན་ཅིང༌། བླ་མའི་གདན་ཟླ་བའི་དཀྱིལ་འཁོར་ལ་བདུད་རྩི་འབེབ་འབྱུང་གི་དམིགས་པ་སྤྲོ་བསྡུ་བྱས་ཚེ། དེ་མ་ཐག་ལུས་སེམས་བདེ་བས་ཁྱབ་སྟེ། འོད་གསལ་གྱི་སྣང་བ་གོང་འཕེལ་དུ་གྱུར། །དེ་ནས་བདག་གིས་བླ་མ་ལ་འདི་སྐད་ཞུས། བླ་མ་ལགས་བདག་ནི་རིག་པའི་གནས་ལུགས་ཇི་བཞིན་པའི་ངང་མ་བོར་བར་རང་གནས་ཆེན་པོའི་བསམ་གཏན་ལ་མཉམ་པར་བཞག་ཅིང༌། བར་སྐབས་རེ་ལ་རྩོལ་བཅས་རྫོགས་རིམ་ལ་ཅུང་ཟད་རེ་བསླབ་སྦྱངས་བྱེད་པ་ཡིན་པས། དེའི་རྐྱེན་གྱིས་ཉམས་སྣང་མ་ངེས་པ་འདི་ལྟར་འབྱུང༌། སྣང་བ་ཐམས་ཅད་དམར་ལམ་ལམ། ནག་ཐོམ་མེ་ ༡༦༢༽བ། དཀར་ལམ་མེ་བ། ཁྲ་ཚེམ་མེ་བ། དམར་ཚུབ་ཚུབ། འོད་འཁྱིལ་སེ་བ་ལ་སོགས་པ་དང༌། ཁྱད་པར་རིགས་དྲུག་གི་གནས་ཀྱིས་སྟེང་མར་གྱུར་ཞིང༌། ཞིང་ཁམས་ཐམས་ཅད་ཀྱིས་འོག་མ་བྱས་ཏེ། དེ་གཉིས་ཀྱི་ཤན་འབྱེད་མི་ནུས་ཤིང་སེམས་ལ་སྡུག་བསྔལ་ལྟ་བུའི་ཉམས་མི་བཟོད་པ་ཞིག་འབྱུང་ཞིང༌། མཉམ་བཞག་གི་ངང་བརྟན་པར་བྱས་ཀྱང་མེད་དུ་མི་འགྲོ། སྟོང་གཟུགས་ལྷ་སྐུའི་ལམ་ཁྱེར་ལ་བསྲེས་ཀྱང་ཉམས་ང་མེད་པ་ལྟ་བུར་འདུག་པས། དེ་དག་གི་གེགས་སེལ་དང་གདམས་པའི་མན་ངག་གི་བོགས་འདོན་སོགས་གནང་བ་བཀའ་དྲིན་མ་ཆུང་ཞུས་ཚེ། བླ་མའི་ཞལ་འཛུམ་པ་དང་བཅས་ཏེ་འདི་སྐད་གསུངས། ཀྱཻ་རིགས་ཀྱི་བུ་མོ་ཉོན་ཅིག མྱུར་ལམ་གསང་བ་ཆེན་པོ་ཉམས་སུ་བླང་བའི་རང་འབྲས་ཀྱི་ཡོན་ཏན་ཁྱོད་ལ་ཤར་བ་ཡིན་པས་ངོ་ཤེས་པར་མཛོད་ཅིག ཁྱོད་ཀྱི་རྩ་ཐིག་རླུང་གི་སྒྲིབ་པ་ཅུང་ཟད་དག་པས་རླུང་སེམས་གཅིག་དྲིལ་གྱི་གནད་ཀྱིས་རླུང་ཞུགས་གནས་ཐིམ་པའི་རྟགས་རྣམས་མངོན་དུ་གྱུར་བ་ཡིན་ཀྱང༌།

ཞུགས་གནས་ཀྱི་རྟགས་ཁྱོད་ཀྱི་འོད་གསལ་གྱིས་རྒྱས་བཏབ་པས་མཉམ་བཞག་གི་བོགས་འདོན་དུ་གྱུར་བའོ། །ད་ཐིམ་པའི་རྟགས་ནི་འདི་ལྟ་སྟེ། ཁྱོད་ཀྱི་སྣང་བ་ཆུ་རྒྱུག་པ་བཞིན་ཁྲ་ཆེམ་ཆེམ་པ་དེ་ནི་ས་ཆུ་ལ་ཐིམ་པའི་རྟགས་ཡིན་ནོ། །དེ་ནི་ལུས་ཀྱི་ས་ཁམས་འཛིན་པའི་རྣམ་པར་ཤེས་པ་ཆུ་ལ་ཐིམ་པའི་རྟགས་སུ་སྨིག་རྒྱུའི་སྣང་བ་ཤར་བའོ། །ཆུ་མེ་ལ་ཐིམ་ ༡༦༣༽པའི་རྟགས་སུ་ཁྱོད་ཀྱི་སྣང་བ་དུ་བ་ལྟ་བུའི་སྔོ་ལྟེམ་མེ་བ་ཤར་བ་དེ་ནི་ཆུ་ཁམས་ཀྱི་རྣམ་ཤེས་མེ་ལ་ཐིམ་པའི་རྟགས་སུ་དུ་བའི་སྣང་བ་ཤར་བ་ཡིན་ནོ། །མེ་རླུང་ལ་ཐིམ་པའི་རྟགས་སུ་ཁྱོད་ཀྱི་སྣང་བར་དམར་ཚུབ་ཚུབ་ཤར་བ་དེ་ནི་ལུས་ཀྱི་མེ་ཁམས་འཛིན་པའི་རྣམ་ཤེས་རླུང་ལ་ཐིམ་པའི་རྟགས་སུ་མེ་ཁྱིར་གྱི་སྣང་བ་ཡིན་ནོ། །རླུང་རྣམ་ཤེས་ལ་ཐིམ་པའི་རྟགས་སུ་ཁྱོད་ཀྱི་སྣང་བ་དམར་ཀྱི་ལེ་བ་དེ་ནི་རླུང་དབུ་མར་འདུས་པའི་རྟགས་སུ་མར་མེའི་སྣང་བ་ཤར་བ་ཡིན་ནོ། །ཀུན་རྟོག་གཡོ་བྱེད་ཀྱི་ལས་རླུང་སྣང་བ་ལ་ཐིམ་པའི་རྟགས་སུ་ཁྱོད་ཀྱི་སྣང་བ་ཟླ་འོད་ལྟར་དཀར་སང་ངེ་བ་བྱེད་པ་དེ་ནི་དཀར་ཆ་ལུགས་སུ་འབྱུང་བ་ཡིན་པས་ངོ་ཤེས་པར་གྱིས་ཤིག སྣང་བ་མཆེད་པ་ལ་ཐིམ་པའི་རྟགས་སུ་ཁྱོད་ཀྱི་སྣང་བ་ཉི་འོད་ལྟར་དམར་ལམ་མེ་བར་ཤར་བ་དེ་ཡང་དམར་ཆ་ལུགས་སུ་ལྡོག་པ་ཡིན་པས་ངོ་ཤེས་པར་གྱིས་ཤིག མཆེད་པ་ཉེར་ཐོབ་ལ་ཐིམ་པའི་རྟགས་སུ་ཁྱོད་ཀྱི་སྣང་བ་ནམ་མཁའ་སྨག་འཐུག་པོས་ཁྱབ་པ་ལྟ་བུར་ཤར་བ་དེ་ཡང་དཀར་དམར་དྷུ་ཏིར་འདུས་པའི་རྟགས་ཡིན་པས་ངོ་ཤེས་པར་གྱིས་ཤིག ཉེར་ཐོབ་འོད་གསལ་ལ་ཐིམ་པའི་རྟགས་སུ་ཁྱོད་ཀྱི་སྣང་བ་སྟོང་སང་ངེ་བ་འགྱུ་འཕྲོའི་ཡན་ལག་དང་བྲལ་ཞིང་འཐུག་པོའི་འོད་གསལ་གྱི་སྣང་བ་ལྟ་བུར་ཤར་བ་དེ་ཡང་རྣལ་འབྱོར་ལམ་གྱི་འོད་གསལ་ལ་རྒྱུ་བྱས། ཕྲལ་གསལ་ཉམས་ཀྱི་འོད་གསལ་ལ་རྐྱེན་བྱས། དེ་གཉིས་དུས་འཛོམ་པ་ ༡༦༤༽ལས་ངང་གནས་རང་བྱུང་གི་གཞིའི་འོད་གསལ་མཁའ་ལྟར་རྣམ་པར་དག་ཅིང་རྒྱ་ཆད་ཕྱོགས་ལྷུང་དང་བྲལ་བ་ཟབ་པ་ཞི་བ་སྤྲོས་པ་མེད་པའི་ཡེ་ཤེ་མངོན་དུ་གྱུར་པ་ཡིན་ནོ། །ཞེས་གསུངས་མ་ཐག་སྐུ་གནས་འགྱུར་མགར་ར་གཏེར་ཆེན་བདུད་འདུལ་དབང་ཕྱུག་གླིང་པའི་སྐུའི་རྣམ་པར་བཞེངས་ནས་འདི་སྐད་གསུངས།

སྐལ་ལྡན་མ་ཁྱོད་ལ་དམ་སྲི་མི་རུ་བརྫུ་བ་ཞིག་གིས་བར་ཆད་རྩོམ་པར་འདུག་པས། ངའི་ཟབ་གཏེར་གྱི་ནང་ནས་བྱིན་རླབས་མྱུར་བ་ཕུར་པ་གཞོམ་མེད་རྡོ་རྗེའི་བསྙེན་སྒྲུབ་ལ་མྱུར་དུ་བརྩོན་དང༌། དེས་བར་ཆད་ཀྱི་གཡུལ་ལས་རྒྱལ་བར་ངེས་སོ་གསུངས་ཏེ། དབང་དང་ཕྱག་བཞེས་སོགས་ལེགས་པར་རྗེ་དེ་ཉིད་ཀྱི་ཞལ་ནས་ཐོས། གཞན་ཡང་འབྱུང་འགྱུར་གྱི་ལུང་བསྟན་གསུངས་པ་གཏེར་གཞུང་དུ་གསལ། དེ་ནས་ནང་བར་དེ་ལ་རྐྱེན་བྱས་ཏེ་ཡི་གེ་བྲི་འདོན་དང༌། གཏེར་སར་གྱི་ཕྱག་བཞེས་ཌ་དྲིལ་དཀྲོལ་རྒྱུ་དང་བཅས་པ་བསླབ་མ་དགོས་པར་གློ་བུར་དུ་ཤེས་པ་འབྱུང་ངོ༌། །དེའི་ལོར་མགར་ར་རྒྱལ་སྲས་དཔོན་གཡོག་ཁ་ཤས་རྨ་ཆེན་ལ་བྱོན་གྲབས་བྱེད་འདུག་པས། བཙུན་མ་བསམ་དཀར་སྒྲོན་དང༌། ངེད་གཉིས་བསྡེབ་ནས་རྨ་རྒྱལ་ལ་སོང༌། རྨ་རྒྱལ་གྱི་བློན་པོ་དགྲ་འདུལ་དབང་ཕྱུག་བྱ་བས་བདག་རྟ་མཆོག་གོང་ཁ་ལ་ཐོན་དུས་བསུ་མར་འོང་ནས་མངོན་སུམ་དུ་སྤྲིན་གྱིས་རྟ་བྱས་ཏེ། ཁོ་རང་གི་ཕོ་བྲང་ནང་དུ་སོང་བས་བཟའ་བཅའ་སོགས་ཕུན་སུམ་ཚོགས་པ་ ༡༦༥༽བཤམས་ནས་སྔར་འདྲིས་ཀྱི་མིར་འཕྲད་པ་ལྟ་བུར་བཙུན་མོ་སྲས་འཁོར་བྲན་གཡོག་དང་བཅས་པས་དགའ་སྤྲོ་ཆེན་པོ་བྱེད་འདུག དེའི་སྒོ་སྲུང་དགྲ་བླ་དུང་གི་ཐོར་ཅོག་ཅན་ཞེས་པས་འདི་སྐད་ཟེར། སེམས་པ་ཆེན་མོ་ཁྱེད་ངེད་ཅག་གི་གནས་སུ་ཕེབས་པ་བཀའ་དྲིན་ཆེ་ལགས། ད་ཞག་ཁ་ཤས་འདི་ཀར་བཞུགས་ནས། གནས་ལ་ཁྲུས་གསོལ། ས་བཅུད་གསོ་ཐབས་གཡང་བུམ། ངེད་ཅག་དཔོན་གཡོག་ལ་ཆོས་སོགས་ཞིབ་རྒྱས་སུ་གནང་དགོས་ཟེར་བས། བདག་གིས་ཀྱང་ཁོང་རྣམས་ཀྱི་འདོད་པ་ཐམས་ཅད་བསྒྲུབ་ནས་གནས་མགྲོན་དམ་ཚིག་གཅིག་པར་སོང༌། ཡང་བདག་གིས་ངའི་ཟབ་གཏེར་མཚོ་རྒྱལ་དང༌། ཕག་མོའི་སྒྲུབ་ཐབས་རྣམས་གཏེར་ཁ་དབང་ཕྱུག་མ་བདུན་ལ་བཅོལ་ཡོད་པས། དེ་ལོན་ཐབས་དགོས་སྨྲས་ཚེ། དགྲ་བླ་དུང་ཐོད་ཅན་སྐད་ཅིག་གིས་གློག་འཁྱུགས་པ་ལྟར་སོང་ནས། རྨ་རྒྱལ་ནུབ་ཀྱི་སྒོ་བསྲུང་དབང་ཕྱུག་མ་བདུན་གྱིས་གནས་ནས།

མཚོ་རྒྱལ་གྱི་ཟབ་ཤོག་སྐུ་དང་བཅས་པ་མཁའ་འགྲོའི་བླ་རྡོ་རྣམས་ལོན་ནས་བདག་ལ་གཏད། ཕག་མོའི་ཟབ་ཤོག་ད་དུའང་ཆོས་བདག་དང་ཐབས་གྲོགས་ཀྱི་རྟེན་འབྲེལ་མ་འཛོམ་པ་ཡིན་པས་དུས་ལ་མ་བབ་ཟེར་ཞིང་གཏེར་སྒྲོམ་མ་ལོན་པ་ཡིན་ཟེར། དེ་ནས་ཁོང་རྣམས་ལ་གང་དགོས་ཀྱི་བྱ་བ་བསྒྲུབས་ཏེ། ང་རང་ཕྱིར་འོང་གྲབས་བྱེད་དུས། བཙུན་མོ་དྲག་རྒྱལ་མས་སྨྲས་པ། ད་འུ་ཅག་དམ་ཚིག་གཅིག་པ་ཡིན་པས་ཁྱེད་རྨ་རྒྱལ་ ༡༦༦༽འདི་ཀར་ལན་གྲངས་གསུམ་དུ་བྱོན་སྟབས་ལྡན་ན་སྐུ་ཚེ་དང་མཛད་ཕྲིན་ལ་དེ་བས་དྲག་མེད། དེ་ལྟར་མ་ལྡན་ན་སྐབས་སུ་མི་འདོད་པ་འབྱུང་ཉེ་ཞིང༌། ཁྱད་པར་སྐུ་ཚེ་ལ་བར་ཆད་ཤིན་ཏུ་ཆེ་འདུག་པས་སྟབས་གཟབ་པར་གལ་ཆེ་ཟེར། དེ་ནས་ཡང་སྔར་ལྟར་སྤྲིན་གྱིས་རྟ་བྱས་ཏེ་བར་སྣང་ལ་འོང་བས་རང་གནས་ལ་ཐོན། ཁོང་རྣམས་ཀྱིས་ཚ་ཕོག་བསྐོལ་ཞིང་འདུག་པས། དེ་དག་གི་ནང་ནས་སྔགས་པ་ལྷག་པར་ཞེས་པ་མགར་ར་གཏེར་ཆེན་གྱི་དངོས་སློབ་དགེ་བཙུན་ཞིག་ཡོད་པས། དེ་ན་རེ། ཁྱེད་གར་སོང་བ་ཡིན། ད་ནངས་ཉི་མ་ཤར་བ་དང་མཉམ་དུ་བོར་སོང༌། ད་ཉི་མ་ཕྱེད་ཡོལ་འགྲོ་ཀྱིན་འདུག་པས། དེའི་བར་ལ་རྗེས་སུ་ལྷག་དོན་ཅི་རེད་ཟེར། བདག་གིས་ང་ཕུག་པ་ཞིག་གི་ནང་དུ་སོང་ནས་བསྡད་ཡོད་ཚེ། གཉིད་སོང་བ་ཡིན་པས་དེས་ཁྱེད་ཅག་གི་རྗེས་མ་ཟིན་པ་ཡིན་སྨྲས་པས། ཁོང་རྣམས་ཀྱིས་བདེན་པར་བཟུང་ངོ༌། །དེ་ནས་ཉིན་གཅིག་གཡས་ལུང་གི་འབྲོག་སྡེ་ཞེས་པའི་ལུང་མདའ་རུ་ཚུགས་མལ་བྱས་ཏེ་ཞག་ཁ་ཤས་བསྡད་སྐབས། བདག་གིས་རྒྱལ་སྲས་ལ་ཞུས་པ། ཉིད་ཀྱིས་བདག་ལ་རྫོག་པ་ཆེན་པོའི་ཆོས་ཞིག་གསུང་དུ་གསོལ་ཞུས་ཚེ། རྒྱལ་སྲས་ཀྱི་ཞལ་ནས་ཁྱོད་ལ་ད་སྔ་སེམས་ཁྲིད་ཐོབ་ཨེ་མྱོང་གསུངས། བདག་གིས་སེམས་ཁྲིད་ཞེས་ལྷག་པར་གྱི་ཁྱད་ཆོས་ཅན་ཞིག་མ་ཐོབ་ལགས། ཀུན་བཟང་བླ་མའི་ཞལ་ལུང་གི་ཁྲིད་ཡང་དག་པར་ཐོབ་ནས་འབུམ་ལྔ་སོགས་གང་དགོས་ ༡༦༧༽ལེགས་པར་བསྒྲུབས་པ་ལྟ་བུ་ཡིན་ཞུས། ཁོང་གི་ཞལ་ནས་ཀུན་བཟང་བླ་མའི་ཞལ་ལུང་སྔོན་འགྲོ་ཆོས་བཅུ་རེད།

དེ་ལ་སེམས་ཁྲིད་མི་ཟེར་གསུངས། ཡང་བདག་གིས་རྒན་མོ་ཁྱི་སོའི་དཔེ་བཞིན་བདག་ལྟ་བུའི་བློ་རྨོངས་ཀུན་ལ་སེམས་ཁྲིད་དང་ཁྱད་པར་མི་འདུག ཆོས་བཅུ་པོ་གང་ནས་གསུངས་ཀྱང༌། རང་དོན་ཡིད་བྱེད་ཀྱི་བློ་ངན་དྲུངས་ནས་སྤང་སྟེ། གཞན་ཕན་བྱང་ཆུབ་ཀྱི་སེམས་རྣམ་པ་གཉིས་ཀྱིས་ཐེག་པ་ཆེན་པོའི་ལམ་དུ་ཁ་དྲངས་པ་དང༌། བླ་མའི་རྣལ་འབྱོར་ལ་བརྟེན་ནས་ཚེ་འདིར་རྒྱལ་བ་རྡོ་རྗེ་འཆང་ཆེན་པོའི་གོ་འཕང་ཐོབ་པར་བྱ་བའི་གནད་དུ་མ་ཡོད་པར་འདྲ་ན། སེམས་ཁྲིད་ཅིས་ཀུན་གཞིའི་རྣམ་ཤེས་ཀྱི་གསལ་ཆ་ཙམ་ངོ་འཕྲོད་མ་ཕྲོད་མེད་ཞུས། ཡང་ཁོང་གི་ཞལ་ནས་སེམས་ཁྲིད་མ་ཡིན་པའི་རྫོགས་ཆེན་ཞེས་ངས་མི་ཤེས་གསུངས། ཡང་བདག་གིས་ལྷག་པར་གྱི་ཁ་ཐོན་ནང་དུ་ཚིག་འདི་འདྲ་ཞིག་འདུག ཡོད་པ་མ་ཡིན་རྒྱལ་བས་འདི་མ་གཟིགས། །མེད་པ་མ་ཡིན་འཁོར་འདས་ཀུན་གྱི་གཞི། །འགལ་འདུ་མ་ཡིན་བརྗོད་བྱའི་ཡུལ་ལས་འདས། །རྫོགས་ཆེན་གཞི་ཡི་གནས་ལུགས་རྟོགས་པར་ཤོག །ཅེས་གསུངས་པས། དེའི་དོན་ཁྲོལ་ནས་བདག་ལ་གསུང་དུ་གསོལ་ཞུས་ཚེ། ཁོང་གི་ཞལ་ནས་ཁྱོད་ཀྱིས་གནས་འགྱུ་ཙམ་ཡང་ལྟ་བ་མྱོང་བ་ཞིག་གིས། རིག་འཛིན་འཇིགས་མེད་གླིང་བའི་དགོངས་པ་ཅི་ཡིན་མི་ཤེས་ཨ་གསུངས་ཏེ། གཞན་ཡང་དགོས་མེད་ཀྱི་གཏམ་སྣ་ཁ་ཤས་ ༡༦༨༽རེ་གསུངས་པས། དེ་ནས་[

འདི་ནས་མ་ཕྱི་ལྡེབ་ངོས་གཅིག་ཆད ]འབྲུག་ལོ། གནས་ལྔ་རུ་སྨེ་བའི་ཐིག་ལེ་ཡོད། །མིང་ཀལྤ་ལ་བྷ་ཏྲ་ཏཱ་རེ་འམ། །སུ་ཁ་ཡི་མིང་དང་འཕྲད་གྱུར་ན། །ཆོས་འདི་ཡི་བསྟན་པ་མཐའ་ནས་རྒྱས། །གཏེར་སྟོན་གྱི་སྐུ་ཚེ་བརྒྱད་ཅུར་འཚོ། །བདུད་སབྟའི་ལས་ཀྱི་དབང་སོང་ན། །རང་ནོར་གྱི་མཆོག་དེ་གཟན་ལ་ཤོར། །ཞེས་གསུངས་འདུག་པས། ཁྱེད་ཇི་ལྟར་ཡིན་ཡང་མགར་ར་སང་ལ་མི་དབང་བ་འདྲ། གནས་འདི་ཀར་བཞུགས་ནས་གསོལ་བཅའ་དང་ན་བཟའ་ལ་སོགས་པའི་མཐུན་རྐྱེན་ངེད་ཅག་གིས་ཞབས་ཞུ་བྱེད་ཟེར། དེ་ནས་གནས་དེ་ཀར་ཚེ་དང་བསྒྲུབ་པ་མཐར་ཕྱིན་པར་མཛད་པ། སྔོན་བྱོན་དུ་མས་མ་ཅིག་གི་སྤྲུལ་པར་རྡོ་རྗེའི་ལུང་དུ་གསལ་བ་ཨ་ནེ་བཟང་མོ་ཞེས་པ་ཞིག་ཡོད་པ་དེ་སྐུ་ཞི་བར་གཤེགས་སོང་འདུག་པས། དེའི་མདུན་གཡོག་དགེ་བཙན་རབ་གསལ་ཞེས་པ་དང༌། བཙུན་མ་ཆོས་མཚོ་ཞེས་པ་གཉིས་ཀ་བདག་གི་སར་ཐོན་བྱུང་བས། བདག་གིས་ཁྱེད་གཉིས་གང་དུ་འགྲོ་བ་ཡིན་སྨྲས་པས། ཁོང་གཉིས་ན་རེ་ངེད་གཉིས་ཁྱེད་ཀྱི་མདུན་ལ་འོང་བ་ཡིན། སྔར་ཁྱེད་མ་བྱོན་གོང་ནས་ངེད་ཅག་གི་བླ་མ་ཨ་ནེ་བཟང་མོ་སང་གིས་དབུས་ནས་མཁའ་འགྲོ་མ་ཞིག་བྱོན་ཡོང་ངེས་ཡིན་པས། དེ་ལ་བདག་གི་ཐོད་པ་དེ་དང༌། ཤོག་རྒྱ་འདི་འཕྲོད་དགོས་གསུངས་པ་ཡིན་ཀྱང༌། ཤོག་རྒྱ་འདི་རེད། ཨ་ནེའི་དབུ་ཐོད་ལེན་ཐབས་མ་བྱུང་བས། སྐུ་གདུང་བཞུ་རྗེས་དབུ་ཐོད་དམ་པུ་ ༡༦༩༽འདི་བླངས་ཡོད་ཟེར་ནས། ཤོག་རྒྱ་དང༌། དབུ་ཐོད་ཀྱི་དུམ་བུ་དེ་གཉིས་བདག་ལ་གཏད་བྱུང་བས། ང་རང་གིས་ཅི་ཡིན་སྙམ་ནས་ཤོག་རྒྱ་ཁ་ཕྱེས་ཏེ་བལྟས་ཚེ། དེའི་ནང་ན་རྫས་མ་ངེས་པ་སྣ་ལྔ་དང༌། ངེས་པའི་རྫས་གསུམ་བཅས་འདུག་ཀྱང་ཅི་ཡིན་ཆ་མ་ཆོད། དེའི་ནུབ་བླ་མ་ལྷ་ལ་གསོལ་བ་བཏབ་ནས་གཉིད་དུ་སོང་བའི་རྨི་ལམ་ལ་མ་ཅིག་ལབ་སྒྲོན་ཡིན་སྐད་པའི་མཁའ་འགྲོ་མ་མཛེས་ཤིང་ཡིད་དུ་འོང་བ་སྐུ་ལ་མཐིང་ཤམ་དང་དྲི་མེད་རས་གཟན་དཀར་པོ་མནབས་པ། དབུ་སྐྲ་སིལ་བུར་སྐུ་རྒྱབ་ཏུ་འཕྱང་བ།

ཕྱག་གཡས་ཌ་མ་རུ་དང་གཡོན་པས་དངུལ་དཀར་གྱི་དྲིལ་བུ་དཀྲོལ་ཞིང༌། སྙན་པའི་དབྱངས་ཀྱི་གདངས་ལས་ཚིགས་འདི་ལྟར་བྱུང་ངོ༌། །ཆོས་སྐུ་རྒྱལ་བ་ཡུམ་ཆེན་མོ། །སྐྱེ་མེད་མ་ལ་གསོལ་བ་འདེབས། །ལོངས་སྐུ་རྡོ་རྗེ་རྣལ་འབྱོར་མ། །འགགས་མེད་མ་ལ་གསོལ་བ་འདེབས། །སྤྲུལ་སྐུ་མཚོ་རྒྱལ་ལབ་སྒྲོན་མ། །ཀུན་ཁྱབ་མ་ལ་གསོལ་བ་འདེབས། །བདག་འཛིན་འཁྲུལ་བ་རྩད་ནས་ཆོད་པ་དང༌། །བདག་མེད་ཤེས་རབ་རྟོགས་པར་བྱིན་གྱིས་རློབས། །ཡུལ་མེད་ཟང་ཐལ་མཐོང་བར་བྱིན་གྱིས་རློབས། །རྐྱེན་ངན་གྲོགས་སུ་འཆར་བར་བྱིན་གྱིས་རློབས། །ཕུང་པོ་གཟན་བསྒྱུར་ནུས་པར་བྱིན་གྱིས་རློབས། །ཡུམ་ཆེན་དགོངས་པ་རྟོགས་པར་བྱིན་གྱིས་རློབས། །འབྲེལ་ཚད་དོན་དང་ལྡན་པར་བྱིན་གྱིས་རློབས། །ཆོས་སྐུའི་གཏན་སྲིད་ཟིན་པར་བྱིན་གྱིས་རློབས། །ཕཊཿཕཊཿཕཊཿ ཞེས་གསུངས་མ་ཐག་ ༡༧༠༽ཏུ་བདག་གི་སྣང་བ་གནས་འགྱུར་ཏེ། གྲོགས་མཁའ་འགྲོ་གཉིས་དང་བཅས་གནས་དང་ཡུལ་གྱི་ཞིང་ཁམས་མང་པོ་ཉུལ་སྣང་འཆར་ཞིང༌། ཞིང་གི་བཀོད་པ་བསམ་གྱིས་མི་ཁྱབ་ཅིང་མཐའ་ཡས་པ་འདུག་ཀྱང༌། མཐར་ཆགས་སུ་བྲི་བ་སེམས་ལ་མ་ངེས། དེ་དག་གི་ནང་ནས་འོག་མིན་ཟངས་མདོག་དཔལ་རི་རེད་ཟེར་བའི་ཡུལ་ཡངས་པ་ཆེན་པོ་ས་གཞི་ཐམས་ཅད་རིན་པོ་ཆེ་སྣ་ཚོགས་ལས་གྲུབ་པའི་དབུས་སུ་རི་འདོད་འབྱུང་ནོར་བུ་གྱེན་བསྟན་གྱི་དབྱིབས་ཅན་དམར་ལ་འོད་ཟེར་འཕྲོ་བ། དེའི་སྟེང་དུ་ཕོ་བྲང་ཆེན་པོ་ཤར་ཕྱོགས་ཤེལ་ལས་གྲུབ་པ། ལྷོ་བཻཌཱུ། ནུབ་པདྨ་རཱ་ག བྱང་ཨིནྡྲ་ནི་ལ་ལས་གྲུབ་པ། སྒོ་བཞི་རྟ་བབས་བརྒྱད་ལ་སོགས་པ་གཞལ་ཡས་ཁང་གི་བཀོད་པ་ཐམས་ཅད་ཡོངས་སུ་རྫོགས་པ། དེའི་ཕྱི་ལ་རྡོ་རྗེ་རིགས་ཀྱི་ཞིང་ཁམས་ས་གཞི་ཐམས་ཅད་ཤེལ་ལས་གྲུབ་པ། མཚོ་དང་རྫིང་བུ་རྣམས་ཟླུམ་ལ་འཁྱིལ་བ། རི་དང་ནགས་ཚལ་ཐམས་ཅད་དཀར་ལ་གསལ་ཞེང་དྲི་བཟང་གི་ངད་འཐུལ་བ། དཔའ་བོ་དང་དཔའ་མོ་ཐམས་ཅད་ཀྱང་དཀར་གསལ་ཞི་བའི་ངང་ཚུལ་ཅན་ཤ་སྟག་ཏུ་འདུག་པས།

བདག་གིས་གྲོགས་མཁའ་འགྲོ་གཉིས་ལ་འདིའི་ཞིང་ཁམས་ཕ་གིའི་མིང་ལ་ཅི་ཟེར། དཔའ་བོ་དཔའ་མོའི་འདུ་ཚོགས་འདི་རྣམས་ཅི་ལགས་ཞུས་ཚེ། ཌཱཀྐི་ན་རེ་འདིའི་ཡུལ་ཞིང་ཁམས་འདུ་བ་དང་བཅས་པ་ཉེ་བའི་གནས་བདེ་ཆེན་འཁོར་ལོའི་བཀོད་པ་རེད། དེའི་གཡས་སུ་ ༡༧༡༽ཡུལ་ཞིང་ཁམས་ཅད་སེར་གསལ་འོད་དུ་འབར་བ། འདུ་ཚོགས་ཐམས་ཅད་རྒྱས་པའི་ཉམས་ཅན་དུ་ཡོད་པ་དེ་དག་ཡིན་ཆེན་རིགས་ཀྱི་ཞིང་ཁམས་ཀུན་སྣང་སྤྲུལ་པའི་གནས་རེད། གཡོན་ཕྱོགས་ན་ཡུལ་ཞིང་ཁམས་ཐམས་ཅད་ལྗང་གསལ་གྲུ་གསུམ་གྱི་དབྱིབས་ལ། འདུ་བའི་ཚོགས་རྣམས་ཀྱང་ཁྲོ་ཞིང་གཏུམ་པ་དེ་དག་ཀརྨཱ་རིགས་ཀྱི་ཞིང་སྣང་སྦས་པ་གཏུམ་དྲག་རོལ་གནས་རེད། དེའི་རྒྱབ་ལོག་ན་ཡུལ་ཞིང་ཁམས་ཐམས་ཅད་དམར་ལ་ཟླ་བ་ཕྱེད་པའི་དབྱིབས་ལ། འདུ་བའི་ཚོགས་རྣམས་ཀྱང་དམར་གསལ་ལང་ཚོ་ལྡན་པ་དེ་དག་པདྨ་རིགས་ཀྱི་ཞིང་ཁམས་ཀུན་གསལ་འདུས་པ་འཁོར་ལོའི་ཉེ་བའི་གནས་རེད། དེ་དག་ལས་སྟེང་དུ་འཕགས་པའི་ཡུལ་ཞིང་ཁམས་མཐིང་ག་སྒྲིབ་གཡོག་དང་བྲལ་ཞིང་འཇའ་དང་འོད་ཀྱིས་མིག་མང་རིས་སུ་འབྲེལ་བ། ནམ་མཁའ་བར་སྣང་ཐམས་ཅད་དྲི་བཟང་གི་ངད་འཐུལ་ཞིང༌། ཡེ་ཤེས་སྒྱུ་མའི་འཇའ་སྐུ་ལྷའི་བུ་དང་བུ་མོ་མང་པོས་མཆོད་རྫས་དུ་མ་ཐོགས་ནས་དཔའ་བོ་དང་དཔའ་མོ་རྣམས་ལ་ཐུགས་མཉེས་པའི་མཆོད་པ་ཕུལ་བ་དང༌། བྱ་རིགས་སྣ་ཚོགས་ཀྱིས་འབྲུ་གསུམ་དབྱངས་སུ་གྱེར་ཞིང༌། འབྱུང་བའི་སྒྲ་རྣམས་གསང་སྔགས་ཀྱི་ཆོས་ཚིག་རང་བྱུང་དུ་ཡོད་པ་དེ་དག་ཀྱང་ཉེ་བའི་གནས་འཁོར་ལོ་གསུམ་པའི་ཞིང་སྣང་མངོན་སུམ་དུ་མཐོང་བ་ཡིན་པས། ཞིང་ཁམས་དེ་དག་ཐམས་ཅད་གཞན་ཞིག་ཏུ་ཡོད་པར་མ་བསམ་ཞིག ཁྱོད་ཀྱི་རྡོ་རྗེ་ཕུང་ ༡༧༢༽པོའི་གྲོང་ཁྱེར་དང་འབྲེལ་བར་གནས་སོ་ཟེར། ཡང་བདག་གིས་ཉེ་བའི་གནས་ཞེས་པ་འཁོར་ལོ་བཞི་པ་མན་ཆད་མེད་དམ་ཞུས་པས། ཌཱཀྐི་ན་རེ། རིགས་ལྡན་མ་ཉོན་ཅིག ཡེ་ཤེས་དྭངས་མའི་འོད་རྩ་ཞེས་ཕ་རྩ་གཙོ་བོ་གསུམ་ལས་གྱེས་པའི་གྲོང་ཁྱེར་བཅུ་དྲུག་ཡོད་དོ། །དེ་དག་འཁོར་ལོ་བཞིའི་གནས་སུ་བཞི་བཞིར་ཡོད་པ་ལ་དཀར་དམར་ཞལ་སྦྱོར་དུ་རྒྱུ་བ་ཡིན་ནོ། །དེ་ནི་ཉེ་བའི་གནས་དང་འབྲེལ་བའི་ཡེ་ཤེས་ཀྱི་རྩ་བཞི་ཡང་བརྗོད་དོ། །དེ་དག་གཉིས་སུ་གྱེས་པའི་འཁོར་ལོ་བཞིའི་ཀློང་དུ་རྩ་ཡི་གྲོང་ཁྱེར་བརྒྱད་བརྒྱད་ཡོད་དོ། །དེ་ལ་ཡང་དཀར་དམར་རྒྱུ་བའི་རྩ་རླུང་གནད་དུ་བསྣུན་ན་བདེ་ཆེན་ཡེ་ཤེས་རྒྱས་པར་བྱེད་ཅིང་ཡུལ་ཆེན་པོ་གཉིས་དག་འབྲེལ་བར་ཡོད་དོ། །མདོར་ན་གནས་དང་ཡུལ་ཞིང་ཐམས་ཅད་རང་སྣང་དག་པའི་འོད་གསལ་གྱི་ཚོ་འཕྲུལ་ཡིན་པས་གུད་དུ་མ་བཅད་ཅིག

དབྱིངས་འདི་ལས་གཡོ་བ་མེད་པ་ཡིན་( ཡིན )ནོ། །ཞེས་གསུངས་མ་ཐག་དབུས་ཀྱི་ཞིང་ཁམས་དང་བཅས་པ་གནས་འགྱུར་ཏེ། ཟངས་མདོག་དཔལ་རིའི་ཕོ་བྲང་མངོན་སུམ་དུ་གསལ་པོར་མཐོང་བྱུང་བས་བདག་དེར་འགྲོ་དགོས་སྙམ་ཡོད་ཚེ། གཞན་རྐྱེན་ཤུགས་དྲུག་པ་ཞིག་གིས་གློ་བུར་དུ་གཉིད་ལས་སད་དོ། །དེ་ནས་དེར་འདུས་ཀྱི་རི་ཁྲོད་པ་རྣམས་ཀྱིས་ང་རང་གནས་དེ་ཀར་འདུག་དགོས་ཡང་ཡང་ཟེར་ཞིང༌། ཟས་གོས་ཀྱི་མཐུན་རྐྱེན་ཁོང་ཚསམ་བྱེད་པར་ཁས་ལེན་འདུག་པས། ང་རང་གིས་ ༡༧༣༽ཀྱང་འདུག་འདུན་ཤིན་ཏུ་ཆེ་བས། རོགས་པ་རྣམས་ལ་ལོ་རྒྱུས་བཤད་དོ། །ང་གནས་འདིར་འདུག་རྒྱུ་ཡིན་སྨྲས་པས། རྒྱལ་སྲས་ཀྱི་གཙོའི་ཐམས་ཅད་ཀྱིས་སེམས་ལ་མི་འབབ་པ་མེད་ཀྱང༌། དེ་དག་གི་ནང་ནས་སོག་གེ་བློ་གསལ་ཞེས་པའི་དགེ་བཙུན་ཞིག་ཡོད་པས། དེ་ན་རེ། འུ་ཅག་ལྷན་དུ་གནས་སྐོར་ལ་འོང་བ་ཡིན་པས། འགྲོ་ན་ལྷན་དུ་འགྲོ་འདུག་ན་ལྷན་དུ་འདུག་རྒྱུ་བྱེད་མ་གཏོགས། ཁྱེད་གཅིག་པུར་མི་འཇོག་ངོ་མ་སེམས་ཐག་ཡིན་ཟེར་ནས་འདུག་རྒྱུ་མ་ལྡན་ནས་ཐམས་ཅད་ལྷན་དུ་ཚུར་འོང་སྐབས། དགྲ་འདུལ་དབང་ཕྱུག་གིས་བདག་སྐྱེལ་མ་བྱས་པ་ཀུན་གྱིས་མཐོང་ཆོས་སུ་གྱུར་པས། དགེ་བཙུན་བློ་གསལ་ན་རེ། ཁྱེད་ཡུལ་ལྷ་གཞི་བདག་རྣམས་ཀྱིས་སྐྱེལ་བསུ་བྱེད་ཅིང༌། གཟུགས་ཅན་གྱི་མི། གཟུགས་མེད་ཀྱི་ལྷ་འདྲེ་ཐམས་ཅད་རང་དབང་མེད་པར་ཁྱེད་མཐོང་བ་ཙམ་གྱིས་གདུག་སེམས་ཞི་ཞིང་མཐུན་རྐྱེན་གྲོགས་དན་བྱེད་པ་དེ་ཅིའི་ཕྱིར་ཡིན་སྙམ་གི་ཟེར། བདག་གིས་ང་རང་ཡོན་ཏན་ཅན་ཡིན་པས་མ་རེད། བདག་ལྟ་བུའི་ལས་ངན་སྐྱེ་ལུས་དམན་པ་ས་སྟེང་འདི་ན་མེད་ངེས་པ་ཡིན་ཀྱང༌། བདག་ཆུང་མ་འོ་འཐུང་དུས་ནས་བཟུང་ད་ལ་ཐུག་གི་བར་དུ་བླ་མ་དང་དཀོན་མཆོག་གསུམ་ལ་བློ་སྙིང་ལིང་གིས་བཀལ་ཏེ། གསོལ་བ་རྩེ་གཅིག་ཏུ་བཏབ་ནས་ལས་བཟང་ངན་ཅི་བྱུང་ཡང་རང་དོན་ཡིད་བྱེད་ཀྱི་བློ་ངན་རྒྱང་ནས་སྤང་སྟེ། ཕྱི་མའི་དོན་གཉེར་ཁོ་ནར་བློ་གཏད་ཅིང་

༡༧༤༽དམ་པའི་ལྷ་ཆོས་ཡང་དག་ཞིག་ཨེ་འགྲུབ་སྙམ་པའི་འདུན་པ་སྐད་ཅིག་ཀྱང་མི་འབྲལ་བར་བྱེད་པ་ཡིན་པས། དེའི་འབྲས་བུ་མངོན་སུམ་དུ་སྨིན་ནས་བདག་དང་བདག་འདྲའི་སྐྱེ་འགྲོ་རྣམས་རང་ཤུགས་ཀྱིས་འདུས་འོང་བ་ཨེ་ཡིན་སྙམ་གི་སྨྲས་ཚེ། ཡང་ཁོང་ན་རེ་ཁྱེད་ཀྱིས་བླ་མ་བསྟེན་མ་མྱོང༌། ཡི་གེ་བྲི་འདོན་བསླབ་མ་དགོས་པ་ཨོ་ཡིན་( མིན་ནམ )ལགས། དེ་རྗེས་གསོལ་བ་བཏབ་པའི་བླ་མ་དེ་སུ་རེད། ང་རང་ལ་དྲངས་ནས་འདི་སྐད་སྨྲས། ཡང་ཅིག་གསོན་དང་དམ་ལྡན་མཆེད་གྲོགས་བློ་གསལ་ལགས། །བདག་གི་བླ་མ་མི་མིན་རང་སྣང་གི་སྟོན་པ། །རིགས་ཀུན་ཡོངས་འདུས་གུ་རུ་པད་འབྱུང་དེ་ཡིན་པས། །ཐུགས་རྗེ་བྱིན་རླབས་ནམ་ཡང་རྒྱུན་ཆད་ནི་མེད་དོ། །དད་གཤིན་དཀོར་ལ་འབྱམས་པའི་བླ་གཟུགས་དང་མི་འདྲ། །གྲོགས་པོ་གཅིག་ཅོག་གནས་གསུམ་དཔའ་བོ་དང་དཔའ་མོ། །བརྩེ་གདུང་ཐང་ལྷོད་མེད་པར་མཉམ་ཉིད་དུ་འགྲོགས་པས། །དུག་ལྔ་རང་ཁར་སྤྱོད་པའི་གྲོགས་པོ་དང་མི་འདྲ། །གདམས་པ་གཅིག་ཆོག་འོད་གསལ་རྡོ་རྗེ་ཡི་སྙིང་པོ། །གཅིག་ཤེས་ཀུན་གྲོལ་རང་བྱུང་ཡེ་ཤེས་དང་མཇལ་བས། །ཀུན་ཤེས་གཅིག་རྡུགས་ཐོས་པའི་མཁན་པོ་དང་མི་འདྲ། །སྒོམ་བྱུང་ཤེས་རབ་ཆེན་པོའི་བློ་གྲོས་དང་ལྡན་པས། །ཤེས་བྱས་ཆོས་རྣམས་རྩོལ་མེད་བརྡ་དཔེ་རུ་ཤར་བས། །དཔེ་ཐོབ་བྲོ་བརྡུང་བྱེད་པའི་ཐོས་ཆུང་དང་ ༡༧༥༽མི་འདྲ། །སེམས་ཉིད་མི་འགྱུར་ཀློང་ཆེན་ནམ་མཁའ་ཡི་དོན་མཐོང༌། །རོལ་རྩལ་འགགས་མེད་ཐུགས་རྗེའི་ཆོ་འཕྲུལ་དུ་ཤར་བས། །རྣམ་རྟོག་གྲངས་སུ་འདེབས་པའི་ཕྱག་ཆེན་དང་མི་འདྲ། །གང་སྣང་ཡེ་ཤེས་ཆེན་པོའི་རོལ་བ་རུ་རྟོགས་ནས། །སྣང་རྟོག་ལྷ་ཡི་ཕྱག་རྒྱས་སྒོ་གསུམ་དེ་སྨིན་ཅིང༌། །དོན་གྱི་གསུམ་ལྡན་རྡོ་རྗེ་འཛིན་པ་དེ་ཐོབ་པས། །གནང་བཀག་ཚུལ་འཆོས་ཅན་གྱི་བཙུན་མ་དང་མི་འདྲ། །ཨ་ལ་ཀུ་རེ་ཡིན་ནོ་སྨྱོན་མ་ངའི་འཁྲུལ་གཏམ། །གཞན་གྱིས་ཐོས་ན་ལོག་ལྟ་བསྐུར་འདེབས་ཀྱི་གཞི་བྱེད། །དེ་བས་རང་ཁ་བཟུང་ལ་རྨོངས་གླུ་ཞིག་ལེན་སྤྲོ། །ཞེས་སྨྲས་པས།

ཁོང་ན་རེ། མགུར་མ་ཡག་པོ། ད་དུང་ཁྱེད་ཀྱིས་མགུར་ཞིག་གསུངས་དང་ཟེར། ཡང་བདག་གིས་མགུར་སོ་མི་ཤེས། གླུ་ཞིག་ལེན་དགོས་ན་ལེན་སྨྲས་པས། ཁོང་ན་རེ། རེད་ཡ་གླུ་ཞིག་ལོངས་ཟེར། ཡང་བདག་གིས། ས་སྐྱིད་པོ་རང་ས་རང་ཡུལ་རེད། །རྒྱུ་མེད་ཀྱང་སྣང་བ་དྭངས་ས་རེད། །ང་རང་ཡུལ་རྒྱལ་པོའི་སྲས་མོ་ཡིན། །མི་ཡུལ་དུ་ཀུན་གྱི་ཐ་ཤལ་བ། །ཆོས་ཟབ་པའི་གདམས་པ་ཞིག་མེད་ན། །གནས་ལོངས་སྤྱོད་འབྱོར་ཡང་ང་དང་མཚུངས། །ཞེས་སྨྲས་པས། ཁོང་ན་རེ། དེ་འདྲའི་གླུ་ངན་གྱིས་དགོས་མེད། ཆོས་གླུ་ཞིག་ལོངས་ཟེར། ཡང་བདག་གིས། མཉམ་ཉིད་དོན་དེ་ནང་ནས་མ་རྟོགས་ན། །རེ་དོགས་གཉིས་འཛིན་བློ་ལ་ཟད་མཐའ་མེད། །སྤང་བླང་མ་བྱེད་འཁོར་འདས་རིག་པའི་རྩལ། །གང་སྣང་ཡེ་ཤེས་ཆེན་ ༡༧༦༽པོར་ལ་ཟློས་ཤིག །ཅེས་སྨྲས་ཚེ། ཁོ་རང་གི་གདམས་ངག་ཏུ་གོ་ནས་མི་ཕྱེད་པའི་དད་པ་བྱེད་ཅིང་ང་རང་ལ་གྲོ་ཁ་རེའི་མཐུན་རྐྱེན་བྱེད་དོ། དེ་ནས་རང་ལོ་ཉེར་གཅིག་ལོར་ངེད་ཅག་རྣམས་བན་ཡག་རང་གནས་ལ་ཐོན། ང་རང་སྔར་གྱི་འདུག་གནས་རི་ཁྲོད་ལ་སོང་ནས་མཚམས་ལ་བསྡད་ཡོད་སྐབས། ཉིན་གཅིག་སྣང་ཉམས་ལ་ང་རང་ཤི་གསོན་བྱེ་མའི་ལ་རེད་ཟེར་བ་ཞིག་ལ་བུད་ནས་སོང་བས། ལ་དེའི་ཕར་རྒྱབ་ན་ངོ་ཤེས་མི་ཤེས་ཀྱི་སྐྱེ་འགྲོ་མང་པོ་གྲངས་ལས་འདས་པ། དཔེར་ན་ཉི་རྡུལ་འཁྲོགས་པ་ལྟ་བུར་འཚོགས་འདུག་པས། བདག་གིས་དེ་དག་ཅི་ཡིན་སྙམ་ནས་ཡོད་ཚེ། ནམ་མཁའ་ནས་སྒྲ་འདི་ཐོས། རིགས་ལྡན་མ་ཡུལ་སྐྱེ་འགྲོ་འདི་དག་བར་དོའི་གནས་ཡིན་ན། །ད་དུང་ཁྱོད་སོང་ལ་སེམས་ཅན་རང་རང་རྣམས་ཀྱི་ལས་སྣང་བག་ཆགས་ཀྱི་འབྲས་བུ་ཉམས་སུ་མྱོང་བ་མང་བས་ལྟོས་ཤིག་ཟེར་མ་ཐག་ཏུ་རང་ཡང་ལས་རླུང་ལྟ་བུས་བསྐྱོད་ནས་བར་དོའི་གནས་སུ་མར་སོང་བས། སྔར་གྱི་འཚོགས་ཡོད་པའི་སྐྱེ་འགྲོ་གཅིག་ཀྱང་མ་ལུས་པ་ཐམས་ཅད་ལ་ལ་ལྕགས་ཀྱི་སེར་བས་བཅོམ། ལ་ལ་རླུང་གིས་དེད། ལ་ལ་མིའི་མགོ་བརྙན་མིས་འདྲ་བ་མང་པོས་སོད་སོད་རྒྱོབ་རྒྱོབ་ཟེར་ཞིང་ཕྱོགས་མཚམས་རྣམས་སུ་དེད་པ་སོགས་སྡུག་བསྔལ་སྣ་ཚོགས་ཀྱིས་གདུང་ཞིང་སྐྱབས་མེད་ཀྱི་ཉམ་ཐག་ཤ་སྟག་ཏུ་འདུག་པས།

བདག་གིས་སེམས་ཀྱིས་མ་བཟོད་ནས་དེ་དག་གི་རྗེས་སུ་འབྲང་སྟེ་ ༡༧༧༽སོང་བས། བར་སྐབས་ཞིག་ནས་མི་ཆུང་དཀར་ནག་གཉིས་དང་འཕྲད་བྱུང་བས། དེ་ལ་བདག་གིས་སྨྲས་པ། མི་མེད་ཡུལ་ནས་མི་གཉིས་བྱུང༌། །ཁྱེད་གཉིས་གང་དུ་འགྲོ་བ་ཡིན། །ཉེས་མེད་སྐྱེ་འགྲོ་མང་པོ་ལ། །ཁྲིམས་སྣ་མི་འདྲ་དུ་མས་མནར། །དེ་དག་ལས་སྣང་ཅི་ལས་བྱུང༌། །ཞེས་སྨྲས་མི་གཉིས་འདི་སྐད་སྨྲས། ངེད་གཉིས་སྲིད་པའི་ཤན་འབྱེད་མཁན། །ད་ནང་སྐྱེ་འགྲོ་དེ་དག་ནི། །འཇིག་རྟེན་གྲང་ང་ཁམས་ནས་འོང༌། །ཁྲིམས་སྣ་མི་འདྲ་དུ་མ་དེ། །རང་བསགས་ལས་ཀྱི་རྣམ་སྨིན་རེད། །ཅེས་ཟེར་སྐན་སྒྲ་དང་བཅས་སོང༌། །དེ་ནས་བདག་ནི་ཕར་སོང་བས། །ལྕགས་ཀྱི་ཁང་བ་སྒོ་མེད་ནང༌། །མི་མགོ་གསུམ་གྱི་སྒྱེད་པོ་བྱས། །སྟེང་ན་ཟངས་ཆེན་ཡུལ་ལྗོངས་ཙམ། །ཕྱི་ལ་མེ་ནི་རང་འབར་འདུག །ནང་ན་ཁྲོ་ཆུ་རང་ཁོལ་འདུག། །དེ་ཡི་ནང་དུ་སྐྱེ་འགྲོ་ནི། །དུ་མ་བཙོ་བསྲེགས་བྱེད་ཀྱིན་འདུག །མཐའ་བསྐོར་མི་བཅུས་མཚོན་ཆ་ཐོགས། །ལ་ལས་ལྕགས་ཀྱུས་མིག་ནས་འཐོན། །ལ་ལས་ཐོ་བས་མགོ་བོ་བཅོམ། །ལ་ལས་སྟ་རེས་ཡན་ལག་བཅད། །ལ་ལས་སོག་ལེས་སྟོད་སྨད་བྲེག །དེ་ལ་སོགས་པའི་སྡུག་བསྔལ་ལ། །བདག་ནི་མ་བཟོད་འདི་སྐད་སྨྲས། །དགེ་སེམས་མེད་པའི་མ་བཅུ་ཉོན། །ནག་མེད་སྐྱེ་འགྲོ་འདི་རྣམས་ལ། །སྡུག་བསྔལ་དེ་ཙམ་ཅིའི་ཕྱིར་གཏད། །དེ་དག་ཐོངས་ལ་སྡུག་བསྔལ་ཁྲོལ། །ཁྱོད་རྣམས་ཡང་དག་བྱང་སེམས་སྒོམས། །ཞེས་སྨྲས་དེ་དག་མགྲིན་གཅིག་ཏུ། །ཤེས་རབ་ལྡན་པའི་བུ་ ༡༧༨༽མོ་ཉོན། །སྐྱོ་འགྲོ་དེ་དག་ཐར་ས་མེད། །འཇིག་རྟེན་ཁམས་ལ་འདུག་དུས་སུ། །མི་དགེ་བཅུ་པོ་དང་དུ་བླངས། །དགེ་བ་བཅུ་ལ་ཁྱད་སོད་བྱས། །དེ་ཡི་རྣམས་པར་སྨིན་པ་ལ། །ཁྱོད་འགྱོད་ཆེ་ཡང་བྱ་ཐབས་བྲལ །ད་དུང་ལས་བསགས་མ་ཟད་པར། །འོག་ནས་འོག་ཏུ་རང་འབྲས་མྱོང༌། །ཞེས་ཟེར་དེ་ནས་ཕར་སོང་ཚེ། །ཕོ་མོ་གཉིས་ཀྱི་ཁ་ནང་དུ། ཁྲོ་ཆུ་ཁོལ་མ་བླུགས་ནས་སུ། །འོག་སྒོའི་ཆུ་ལམ་གཉིས་ནས་ཐོན། །ཤ་རུས་ཐམས་ཅད་སོ་སོར་ཕྱེ།

ཁ་ནས་མྱ་ངན་ངུ་འབོད་བྱེད། །དེ་དག་ཅི་ལས་བྱུང་ཞེས་དྲིས། །ལས་མཁན་རྣམས་ཀྱི་ཞལ་ནས་ནི། །འདི་དག་འཇིག་རྟེན་ཁམས་སུ་ཡོད་པའི་དུས། །གཞན་གྱི་ཆུང་མར་ལོག་གཡེམ་སྤྱོད། །གཞན་གྱི་ཁྱོ་ཕོ་རྐུ་བ་སོགས། །འདོད་པའི་དབང་གིས་མ་སྦྱིན་ལེན། །དེ་ཡི་རྣམ་པར་སྨིན་པ་ཡིན། །ད་དུང་འོག་ནས་འོག་ཏུ་འགྲོ། །ཞེས་ཟེར་དེ་ནས་ཕར་སོང་བས། །སྐྱེ་འགྲོ་མང་པོའི་ལྕེ་སྟེང་དུ། །ལས་མཁན་རྣམས་ཀྱིས་རྨོས་བྱེད་ཅིང༌། །ལྕེ་ནི་རྒྱ་གྲམ་ལྟ་བུར་བཅད། །དེ་དག་ནང་ན་སྲོག་ཆགས་རིགས། །ལྕགས་མཆུ་ཅན་དང་ཟངས་མཆུ་ཅན། །དུ་མས་ཁྲག་དང་ཆུ་སེར་གཞིབ། །ཚ་ན་མི་བཟོད་ངུ་འབོད་བྱེད། །སྙིང་རྗེ་མེད་པའི་ལས་མཁན་རྣམས། །ཉེས་མེད་སྐྱེ་འགྲོ་དེ་དག་ལ། །སྡུག་བསྔལ་འདི་ཙམ་ཅིའི་ཕྱིར་གཏད། །དེ་དག་ཐོངས་ནས་བདག་ཟུངས་ལ། །འདི་རྣམས་སྡུག་བསྔལ་ང་ལ་གཏོད། །བདག་གིས་བཟོད་པར་བྱེད་དོ་སྨྲས། །ལས་མཁན་རྣམས་ཀྱིས་མགྲིན་གཅིག་ཏུ། ༡༧༩༽སེམས་བསྐྱེད་ལྡན་པའི་བུ་མོ་ཉོན། །རང་བྱས་ལས་ཀྱི་རྣམ་སྨིན་འདི། །རང་གི་ཐོག་དེར་སྨིན་པ་ལས། །གཞན་ལ་བགོ་བཤའ་བྱེད་རྒྱུ་མེད། །དཔེར་ན་ས་བོན་ཅི་བཏབ་ཀྱང༌། །དེ་ལྟར་འབྲས་བུ་སྨིན་པ་བཞིན། །རང་བྱས་ལས་བསགས་མ་ཟད་བར། །ད་དུང་འོག་ནས་འོག་ཏུ་འགྲོ། །འདི་རྣམས་མི་ཡུལ་ལ་འདུག་དུས། །བླ་མ་དགེ་འདུན་རྣམས་དང་ནི། །དྲིན་ཆེན་ཕ་དང་མ་ལ་སོགས། །བསྐུར་འདེབས་ཚིག་ངན་བྱས་པ་དང༌། །ཕ་མར་བརྙས་དམོད་ཙིག་རྩུབ་སྨྲས། །དབྱེན་སོགས་བྱས་པའི་རྣམ་སྨིན་རེད། །ད་དུང་དེ་བས་སྡུག་བསྔལ་ཡོད། །ཅེས་ཟེར་དེ་ནས་ཕར་སོང་བས། །ལུས་པོ་རི་ལ་མགོ་བོ་ཤིག །གཉིས་ཀྱི་བར་དུ་སྐྱེ་འགྲོ་ནི། །གྲངས་ལས་འདས་པ་གཅུར་ནས་འདུག །ལ་ལའི་གློ་སྙིང་ཁ་ནས་བུད། །མིག་དང་ཀླད་པ་ལ་སོགས་པ། །ལྷག་པ་དང་ནི་རྣ་བ་ནས། །མར་རྡོ་ཉི་མས་ཞུ་བ་ལྟར། །དཀར་དམར་ཆེམ་ཆེམ་བུད་ནས་འདུག། །ལ་ལའི་ནང་རོལ་ཐམས་ཅད་ཀུན། །རྩིབ་ལོག་སོགས་ནས་ཕྱིར་ལ་བུད། །ལ་ལའི་འོག་སྒོའི་ནང་ནས་བུད། །ལ་ལའི་མགོ་བོའི་གཙུག་ནས་བུད།

ཁ་ནས་ངུ་འབོད་འུར་འུར་བྱེད། །དེ་ལྟར་སྡུག་བསྔལ་བཟོད་དཀའ་འདུག། །ཅི་ལན་དྲིས་པས་འདི་སྐད་ཟེར། །འདི་དག་གྲང་ང་ཁམས་སུ་ཡོད་པའི་དུས། །རང་གི་ཚེ་རབས་ལན་ཆགས་མ་སོད་ནས། །ལུས་ལ་སྲོག་ཆགས་ཤིག་སྲོ་དངོས་སུ་ཆགས། །དེ་དག་ངན་སོད་བྱས་པའི་རྣམ་སྨིན་ཡིན། །སྐྱེ་འགྲོ་ལ་ལ་ཁྲོ་ཆུས་ལུས་པོ་ ༡༨༠༽བསྲེགས། །ཉི་ཤིག་ཚ་ཤིག་བྱས་པའི་རྣམ་སྨིན་ཡིན། །སྐྱི་འགྲོ་ལ་ལའི་འོག་སྒོ་གཉིས་ནས་ནི། །ལྕགས་དང་ཟངས་ཀྱི་སྦུག་པར་རླུག་དྲངས་ནས། །ཐམས་ཅད་ལྟོ་བརྒྱད་ཚལ་གས་ནས་བརྒྱལ། །ཡང་ཤི་ཡང་གསོན་དུ་མ་བྱེད་ཀྱིན་འདུག དེ་དག་ཤིག་སྲོ་དུག་གིས་བསད་པ་དང༌། །མི་ཁྲག་མིན་པའི་གཞན་ཁྲག་གིས་བསད་པའི། །རྣམ་སྨིན་ཡིན་ནོ་ཟེར་ཞིང་སྡུག་བསྔལ་ཆེ། །སྐྱེ་འགྲོ་ལ་ལ་མེ་དཔུང་ནང་དུ་བསྲེགས། །ཤིག་སྲོ་མེ་ལ་བསྲེགས་པའི་རྣམས་སྨིན་ཟེར། །སྐྱེ་འགྲོ་ལ་ལ་ཁྲོ་ཆུ་ཁོལ་མ་ཡི། ཁ་གཉིས་བར་ལ་མགོ་ལུས་མེད་པར་འཐག། །ཤིག་སྲོས་སོ་ཡིས་བསད་པའི་རྣམ་སྨིན་ཟེར། །དེ་ལ་སོགས་པའི་སྡུག་བསྔལ་བརྗོད་མི་ལངས། །ད་དུང་འོག་ནས་འོག་ཏུ་འགྲོ་འོ་ཟེར། །དེ་ནས་ཕར་ལ་སོགས་ཙམ་ན། །ལུས་པོ་མི་ལ་མགོ་བོ་མི་འདྲ་བ། །རི་དྭགས་ཡོང་(

གཡུང་ )དྭགས་ཆུ་གནས་ལ་སོགས་པའི། །མགོ་བརྙན་སྣ་ཚོགས་བྱས་པ་དུ་མ་ཡིས། །སྐྱེ་འགྲོ་མང་པོ་སྡུག་ལ་གཏད་ནས་ནི། །ལ་ལའི་ལྤགས་བཤུས་ལ་ལའི་རྒྱ་མ་ཕྱུང༌། །ལ་ལའི་མགོ་བཅད་ལ་ལའི་ཡན་ལག་བྲེག །དེ་ལ་སོགས་པའི་སྡུག་བསྔལ་བརྗོད་མི་ནུས། །ཅི་ལན་དྲིས་པས་ཁོར་རྣམས་ངུ་འབོད་བྱེད་ཅིང་འདི་སྐད་ཟེར། ངེད་ཅག་གྲང་ང་ཁམས་ལ་གནས་དུས་སུ། །ལས་འབྲས་བླང་དོར་ནོར་ནས་ནི། །ཉེས་མེད་སེམས་ཅན་རི་དྭགས་དང༌། །ཡོང་( གཡུང་ )དྭགས་ལ་སོགས་ངན་སོད་བྱས། །ཤ་ཁྲག་ལྤགས་ལ་རེ་བཅས་ཏེ། །མདའ་དང་མདུང་དང་ ༡༨༡༽གྲི་དང་ནི། །དུ་བ་དང་ནི་མེ་མདའ་དང༌། །ཁྱི་དང་རྙི་ཐག་ལ་སོགས་པས། །བསད་བསད་རྣམ་སྨིན་ལུས་ལ་འབྱུང༌། །ཡང་ཤི་ཡང་སོས་སྡུག་བསལ་ཆེ། །བརྡུངས་བརྡུངས་ལས་འབྲས་རང་ལ་འཁོར། །སྡུག་བསྔལ་མི་བཟོད་འདི་འདྲ་ཡོད། །གྲང་ང་ཁམས་ཀྱི་མི་རྣམས་ལ། །ཤ་ཁྲག་ལོངས་སུ་མ་སྤྱོད་ཟེར། །སྡུག་བསྔལ་བཟོད་དཀའ་མྱོང་ངོ་སྨོས། །ད་དུང་འོག་ནས་འོག་ཏུ་འགྲོ། །གྲངས་མེད་སྡུག་བསྔལ་ཆེ་འོ་ཟེར། །དེ་ནས་ཕར་ལ་སོང་ཙ་ན། །སྐྱེ་འགྲོ་མང་མོའི་ལུས་པོ་ལ། །ལས་མཁན་རྣམས་ཀྱིས་ཐིག་བརྒྱབས་ཏེ། །མགོ་དང་ཡན་ལག་ཐམས་ཅད་ནི། །བྲེ་དང་རྒྱ་མ་སྲང་ལ་སོགས། ཁྲོ་ཆུ་རང་འབར་བྱེད་པས་མནན། །ཐིག་ནང་ཤ་ཁྲག་དུམ་བུར་བཅད། །སྐྱེ་འགྲོ་གཞན་གྱིས་ཟ་ཞིག་རྒྱུག །བཅད་པ་ཐམས་ཅད་ཡར་སོས་ཡང་ཡང་བཅད། །མིག་འབྲས་གཉིས་པོ་ཐང་ལ་ལྷུང་ནས་འདུག །གློ་སྙིང་ལ་སོགས་ཁ་སྣ་ཀུན་ནས་བུད། །དེ་འདྲའི་སྡུག་བསྔལ་བཟོད་དཀའ་མྱོང་བ་ལ། །བདག་གིས་ཅི་ལན་དྲིས་པས་འདི་སྐད་ཟེར། །འདི་རྣམས་འཇིག་རྟེན་ཁམས་སུ་གནས་པའི་དུས། །ཚོང་ཁེ་མགོ་སྐོར་བྲེ་ལོག་སྲང་ལོག་བཙུགས། །མི་ཡི་ནོར་ལ་ཐབས་རྣམ་དུ་མས་རློམས། གཅིག་གིས་གཉིས་ལོག་གཉིས་ཀྱིས་གསུམ་ལ་རེ། །ཚོ་ཁེ་མགོ་སྐོར་བྱས་པའི་རྣམ་སྨིན་ཡིན། །དེ་བས་ད་དུང་འོག་ཏུ་སྡུག་བསྔལ་ནི། །བརྒྱ་འགྱུར་སྟོང་འགྱུར་གྲངས་ལས་འདས་པ་ཡོད།

ཅེས་ཟེར་དེ་ནས་ཕར་ལ་སོང་ཙ་ན། །ལྕགས་ཀྱི་ཕ་ ༡༨༢༽ཝོང་རི་བོ་ཙམ། །མེ་ནི་རག་འབར་བྱེད་ཀྱིན་འདུག །དེ་ཡི་རྩ་བར་བུད་མེད་ནི། །དུ་མས་ངུ་འབོད་བྱེད་ཅིང་རྒྱུག །རང་གི་བུ་ཕྲུག་བོར་ནས་འདུག །རི་རྩེར་བྱིས་པས་ངུ་སྐད་བྱེད། །དེ་ཚོར་མ་སྣམས་རི་ངོགས་སོང༌། །ལུས་པོ་ཐམས་ཅད་ལྕགས་གྱིས་བསྲེགས། །ཤ་རུས་དུམ་བུར་སོང་ནས་ནི། །བུ་དང་མ་འཕྲད་སྡུག་བསྔལ་ཆེ། །རི་ཡི་རྩ་བར་བུ་ཆུང་ངུ༌། །ཁོང་རྣམས་དེ་ཕྱོགས་སོང་ཙ་ན། །ལྕགས་ཀྱི་ཕ་ཝོང་དུམ་བུར་སོང༌། །བུད་མེད་རྣམས་ཀྱི་ལུས་པོ་ལ། །ཤིང་ལ་འཛེར་ཆེན་གདབ་པ་བཞིན། །མགོ་ལུས་ཐམས་ཅད་ལྕགས་བསྲེགས་ཀྱིས། །བཏབ་ཅིང་སྡུག་བསྔལ་བཟོད་དཀའ་འདུག །ཅི་ལན་དྲིས་པས་འདི་སྐད་ཟེར། །འདི་རྣམས་བུད་མེད་ངན་གཡོ་ཅན། གྲང་ང་ཁམས་ལ་ཡོད་དུས་སུ། །འདོད་ཆགས་ཆེ་བས་སྐྱེས་པར་འགྲོགས། །ལན་ཆགས་བུ་རྒྱུད་ལྐོག་ཏུ་བསད། །དེ་ཡི་རྣམ་སྨིན་ལུས་ལ་སྨིན། །ད་དུང་ལས་བསགས་མ་ཟད་པར། །འོག་ནས་འོག་ཏུ་འགྲོ་བར་ངེས། །ཞེས་ཟེར་དེ་ནས་ཕར་སོང་ཙ། །ཆུ་བོ་རབ་མེད་ཆེ་བའི་འགྲམ། །སྐྱེ་འགྲོ་མང་པོ་འཚོགས་ནས་འདུག །ཆུ་བོ་རང་ཁོལ་བྱེད་པ་ལ། །ཐམས་ཅད་ཐར་བའི་སྐབས་མ་རྙེད། །ཕ་རིང་ཁྱོ་ཕོ་ཡོད་པར་སྣང༌། །ཆུང་མས་ཁྱོ་ཕོའི་མིང་ནས་འབོད། །ཆུ་ལ་བརྒལ་ནས་སོང་ཙ་ན། །ཤ་རུས་ཐམས་ཅད་སོ་སོར་བྲལ། །ཁྱོ་ཕོའི་རྩ་ལ་ཐོན་ཙ་ན༌། །ཁྱོ་ཕོས་ཆུང་མ་ཁྱུར་མིད་ཟོས། །སོས་པར་གྱུར་ཅིག་ཅེས་པའི་སྒྲས། །སླར་སོས་སྡུག་བསྔལ་འདི་ ༡༨༣༽བཞིན་མྱོང༌། ཁྱོ་ཕོས་ཆུང་མའི་མིང་ནས་འབོད། ཚུ་རིར་ཆུང་མ་ཡོད་སེམས་སྐྱེས། །འཕྲད་འདོད་ཆེ་བས་ཆུ་ལ་བརྒལ། །སྔར་ལྟར་ཤ་རུས་སོ་སོར་ཕྱེས། །ཆུང་མའི་ཟུར་ལ་ཐོན་ཙ་ན། །ཆུང་མས་ཁྱོ་ཕོ་ཁྱུར་མིད་བྱེད། །སོས་པར་གྱུར་ཅིག་ཅེས་པའི་སྒྲས། །སླར་སོས་སྡུག་བསྔལ་འདི་འདྲ་ཡང་ཡང་མྱོང༌། །ལས་མཁན་རྣམས་ལ་འདི་སྐད་སྨྲས། །ཉེས་མེད་སྐྱེ་འགྲོ་འདི་དག་ལ། །འདི་ཙམ་སྡུག་བསྔལ་ཅི་ལ་གཏད། །ཞེས་དྲིས་དེ་ཡིས་ལན་སྨྲས་པ། །གྲང་ང་ཁམས་ཀྱི་བུ་མོ་ཉོན། །སྐྱེ་འགྲོ་འདི་དག་སྡུག་བསྔལ་ཀྱང༌། །རང་བྱས་ལས་ཀྱི་འབྲས་བུའོ། །གྲང་ང་ཁམས་ལ་ཡོད་དུས་སུ། །སྡོམ་དང་དམ་ཚིག་མངོན་ལྐོག་བྱས། །ལོག་སྤྱོད་ཚུལ་ཁྲིམས་འཆལ་བ་ཡི། །འདོད་སྲེད་དབང་གིས་རང་གཞན་ཕུང༌། །ཕོ་མོ་གཉིས་ཀའི་སྡུག་བསྔལ་འདི་འདྲ་མྱོང༌། །ད་དུང་ལས་བསགས་མ་ཟད་པར། །འོག་ནས་འོག་ཏུ་འགྲོ་བའོ། །ཞེས་ཟེར་དེ་ནས་ཕར་སོང་བས། །ཡི་གེ་དུམ་པ་རི་རབ་ཙམ། །མཆོད་སྡོང་ཆེ་བ་རི་རབ་ཙམ། །གཉིས་གཉིས་འོག་ན་སྐྱེ་འགྲོ་ནི། །དུ་མ་མནན་ནས་འདུག་པ་ལ། །ལ་ལས་ལྟོ་བ་རྒྱབ་ལ་འབྱར། །ནང་རོལ་ཐམས་ཅད་རྩིབ་ནས་བུད། །ལ་ལས་ནང་རོལ་ཁ་ནས་བུད། །ལ་ལས་ནང་རོལ་འོག་སྒོ་རྣམས་ནས་བུད། །མིག་འབྲས་ཀླད་པ་ལ་སོགས་པ། །ཞོ་ལྟར་ས་ལ་འབབ་ཀྱིན་འདུག

།ད་དུང་ཁ་ནས་འོ་དོད་འབོད། །མིག་འབྲས་ཤུལ་ནས་མིག་ཆུ་ནི། ཁྲག་ལྟར་ཕྱུང་ཞིང་ངུ་འབོད་བྱེད། །དེ་དག་ཅི་ ༡༨༤༽ལས་བྱུང་ཞེས་དྲིས། །གྲང་ང་ཁམས་ལ་ཡོད་པའི་དུས། །ཆོས་སྤང་ལས་བསགས་དོན་མེད་ལ། །སྐུ་གསུང་ཐུགས་རྟེན་དཔང་པོར་བཞག །མནའ་བསྐྱལ་མནའ་ཟོས་བྱས་པ་ཡི། །ལས་བསགས་མ་ཟད་འཁོར་བ་ཡིན། །ད་དུང་འོག་ནས་འོག་ཏུ་འགྲོ། །སྡུག་བསྔལ་མི་འདྲ་དུ་མ་མྱོང༌། །དེ་ནས་མི་རུ་སྐྱེས་གྱུར་ཀྱང༌། །མཐའ་ཁོབ་མུན་པའི་གླིང་དུ་སྐྱེས། །ཞེས་ཟེར་དེ་ནས་ཕར་སོང་བས། །སྐྱེ་འགྲོ་མང་པོའི་ལུས་པོ་ལ། །སྡུག་བསྔལ་བཟོད་དཀའ་འདི་ལྟར་སྣང༌། །ཡན་ལག་ཐམས་ཅད་ཁྲོ་ཆུ་ཡི། །གཟེར་གདབ་གཡོ་འགུལ་མི་ནུས་ནས། །ལས་མཁན་རྣམས་ཀྱིས་མཚོན་ཆ་མི་འདྲ་བ། །དུ་མ་ཐོགས་ནས་སྐྱེ་འགྲོ་དེ་དག་གི། །ལུས་པོ་མགོ་ནས་ཡན་ལག་བར་དུ་ནི། །མར་མེའི་རྐོང་ཆུང་ལྟ་བུར་ཤ་རྣམས་བཅད། །ནང་ན་ཁྲོ་ཆུ་རང་ཁོལ་མེ་འབར་བ། །མར་ཁུ་ཇི་བཞིན་བླུགས་ནས་རང་འབར་བྱེད། །སྐྱེ་འགྲོ་དེ་དག་སྡུག་བསྔལ་མ་བཟོད་ནས། །ཕྱུག་པོའི་ལུག་མང་དུས་གཅིག་གྲག་དང་མཚུངས། །ངུ་འབོད་བྱེད་ཅིང་དྲན་པ་ཉམས་ལ་ཁད། །དེ་འདྲའི་སྡུག་བསྔལ་ཆེན་པོས་མནར་ནས་འདུག །ཅི་ཉེས་དྲིས་པའི་ལན་དུ་འདི་སྐད་ཟེར། །འདི་དག་གྲང་ང་ཁམས་ལ་ཡོད་དུས་སུ། །རང་འདོད་ཆེ་བས་དཀོན་མཆོག་སྐུ་གླུད་ཟོས། །དགེ་འདུན་མང་འཚོགས་རྒྱུ་ནོར་རྫས་ལ་བརྐུས། །བླ་མའི་དཀོར་དང་མར་མེའི་རྒྱུན་བཅད་སོགས། །དོན་མེད་སྡིག་ཆེན་བསགས་ནས་ཚོང་ཁེ་བྱས། །ལྕི་བའི་རྒྱུ་རྫས་ཐབས་ཀྱིས་ ༡༨༥༽རློམས་ཤིང་ཟོས། །དེ་ཡི་རྣམ་སྨིན་འདི་ལྟར་མྱོང་བ་ཡིན། །ད་དུང་འོག་ནས་འོག་ཏུ་ཁ་བརྒྱུད་དེ། །ལས་བསགས་མ་ཟད་བར་དུ་སྡུག་བསྔལ་མྱོང༌། །ཞེས་ཟེར་དེ་ནས་ཕར་ལ་སོང་ཙ་ན། །མི་ནག་ལག་ཏུ་གཡང་གཞི་ཐོག་པ་བཅུས། །ཕྱོགས་རྣམས་ཀུན་ཏུ་གཡང་གཞིས་ལག་གཡུག་བྱེད། །མིག་གིས་ཕྱོགས་ཕྱོགས་ལྟ་ཞིང་འདི་སྐད་ཟེར། །ཆོས་མེད་སྡིག་ལ་སྤྱོད་པའི་སྐྱེས་བུ་རྣམས། །ཏིང་འཛིན་འདོན་བསྒོམ་མེད་པར་དཀོར་ལ་འབྱམས། །བླ་གཟུགས་བཙུན་ཆུང་ཡོད་ན་འདིར་ཤོག་ཅིག

།བཙུན་མ་ཁྲིམས་འགལ་ཡོད་ན་འདིར་ཤོག་ཅིག །བཀའ་ལོག་དཀར་པོ་མཐའ་ཟད་ཡོད་ན་འདིར་ཤོག་ཅིག། །བླ་མའི་བཀའ་འགལ་ཡོད་ན་འདིར་ཤོག་ཅིག། །སྡིག་ཅན་མནའ་ཟན་ཡོད་ན་འདིར་ཤོག་ཅིག །ཚོང་བ་གཡོ་ཅན་ཡོད་ན་འདིར་ཤོག་ཅིག །ར་ལུག་མང་པོའི་བདག་པོ་འདིར་ཤོག་ཅིག །རྐུན་ངག་དམག་དཔོན་ཡོད་ན་འདིར་ཤོག་ཅིག །ཉེས་མེད་རི་དྭགས་བསད་མི་འདིར་ཤོག་ཅིག །ཆུ་ནང་ཉ་སྲམ་འདོན་མི་འདིར་ཤོག་ཅིག །མཛོ་མོ་མང་པོའི་བདག་པོ་འདིར་ཤོག་ཅིག །ཞིང་ས་སོ་ནམ་བདག་པོ་འདིར་ཤོག་ཅིག །ཨ་བྲར་ཆུ་ཁྲིད་བྱེད་མི་འདིར་ཤོག་ཅིག །ཞིང་མ་ཆུ་མའི་བདག་པོ་འདིར་ཤོག་ཅིག །བྱི་བ་རི་བོང་བསད་མི་འདིར་ཤོག་ཅིག །ཁྲིམས་བདག་དཔོན་པོ་ཡོད་ན་འདིར་ཤོག་ཅིག །བཙུན་མ་དམ་ཉམས་ཡོད་ན་འདིར་ཤོག་ཅིག །བསད་བསད་སྲོག་ལན་འཇལ་དགོས་འདི་རུ་ཤོག །འཕྲོག་འཕྲོག་ ༡༨༦༽དབུལ་ཕོངས་བྱེད་མི་འདི་རུ་ཤོག །དེ་ལ་སོགས་པའི་གྲངས་མེད་མིང་ནས་འབོད། །གཡང་གཞིས་ས་ཕྱོགས་ཀུན་ཏུ་ལག་གཡུག་བྱེད། །མིག་གིས་ལྟ་སྟངས་རལ་པ་གནམ་དུ་གཟེངས། །ལག་གཡོན་མཚོན་ཆ་སྣ་ཚོགས་ཐོགས་ནས་འདུག །བདག་གིས་ཅི་ཡིན་སྙམ་ནས་བལྟར་སོང་བས། །མུན་ནག་ཆར་སྤྲིན་འཐིབ་པའི་ནང་ཞིག་ན། །སྐྱེ་འགྲོ་མང་པོས་ངུ་འབོད་སྣ་ཚོགས་བྱེད། །མི་ནག་རྣམས་ལ་འདི་དག་ཅི་རེད་སྨྲས། ཁོ་རྣམས་མགྲིན་གཅིག་བདག་ལ་འདི་སྐད་ཟེར། །ཉོན་དང་བུ་མོ་བྱང་སེམས་ཅན། །ཡུལ་འདི་དགེ་སྡིག་འབྱེད་པའི་གནས། །མནར་མེད་ཡུལ་ཁམས་བཅོ་བརྒྱད་རེད། །འགྲོ་བའདི་དག་འཇིག་རྟེན་གྱི། །གྲང་ང་ཁམས་ཀྱི་ཆོས་མེད་པ། །སྡིག་བསགས་ལས་འབྲས་སྦྱང་མི་རེད། །ངེད་རྣམས་གཤིན་རྗེའི་ལས་མཁན་ཏེ། །དཀར་ནག་གཉིས་ཀྱི་ཤན་འབྱེད་ཡིན། །ཞེས་ཟེར་བདག་གིས་འདི་སྐད་སྨྲས། །སྙིང་རྗེ་མེད་པའི་མི་བཅུ་ཉོན། །གྲང་ང་ཁམས་ཀྱི་མི་རྣམས་ཀུན། །ཆོས་མེད་སྡིག་ལ་སྤྱོད་མཐོང་ནས། །སྡུག་བསྔལ་མི་བཟོད་དུ་མ་གཏད། །ཁྱེད་ཅག་རྒྱུན་དུ་སྡིག་སྤྱོད་ཀྱང༌། །ཉེས་མེད་ཚེ་ཏར་སུ་ཡིས་བྱས། །ཡུལ་འདི་དགེ་སྡིག་ཤན་འབྱེད་གནས། །ཐོག་མཐའ་བར་གསུམ་གང་ནས་གྲུབ། །མནར་མེད་དམྱལ་ཁམས་བཅོ་བརྒྱད་དེ། །སྲིད་པ་གང་གི་དུས་སུ་ཆགས། །སྡུག་བསྔལ་རྒྱུ་ནི་སྡིག་སེམས་ཟེར། །སྡིག་སེམས་གཅིག་པུའི་སྡུག་བསྔལ་ནི། །མི་འདྲ་དུ་མ་ཅིའི་ཕྱིར་མྱོང༌།

༡༨༧༽སྔར་གྱི་ངས་མཐོང་སྐྱེ་འགྲོ་རྣམས། །བཟོད་དཀའི་སྡུག་བསྔལ་ཤིན་ཏུ་ཆེ། །དེ་དག་ཅི་ལས་བྱུང་བ་ཡིན། །ད་དུང་དེ་བས་སྡུག་བསྔལ་བ། །དམྱལ་ཁམས་བཅོ་བརྒྱད་ད་ཡོད་ན། །འགྲོ་བ་དེ་དག་སྙིང་རེ་རྗེ། །ཞེས་སྨྲས་ཁོང་རྣམས་བགྲིན་གཅིག་ཏུ། །ཉོན་དང་བུ་མོ་སེམས་བསྐྱེད་ཅན། །ཁྱོད་མཐོང་སྐྱེ་འགྲོ་སྡུག་བསྔལ་བ། །ཡང་འཁོར་ལྷག་མའི་ཉེ་ཆར་རེད། །འདི་ལ་སྡུག་བསྔལ་ཡི་(དེ་ ཚམ )མི་ཆེ། །འདི་ནས་ལས་བསགས་མ་ཟད་པར། །འོག་ནས་འོག་ཏུ་འགྲོ་དགོས་པས། །ལས་ངན་སྡིག་ཆེན་ཐམས་ཅད་ནི། །ཡུལ་འདིར་མ་བསྒྲོད་འགྲོ་ས་མེད། །སྔར་གྱི་སྡུག་བསྔལ་བརྒྱ་འགྱུར་དང༌། །སྟོང་འགྱུར་ཁྲི་འགྱུར་མྱོང་དགོས་སོ། །ཡུལ་འདི་དགེ་སྡིག་ཤན་འབྱེད་པ། །ཐོག་མཐའ་བྱུང་ཁུངས་ཁྱོད་ལ་སྨྲ། །ཡུལ་འདི་ཀུན་གཞི་རྒྱ་མཚོ་ལ། །དགེ་སྡིག་གཉིས་ཀྱི་གཟུགས་བརྙན་འཆར། །ལས་མཁན་ཀུན་གཞིའི་རྣམ་ཤེས་ཀྱིས། གྲུ་བ་ཇི་བཞིན་བླང་དོར་གྱིས། གཟུགས་བརྙན་ཆེ་འབྲིང་ཆུང་གསུམ་བསྡུས། །ཐར་མེད་ཡུལ་ཁམས་བཅོ་བརྒྱད་འདི། །དུག་གསུམ་དགུ་འགྱུར་སྟོབས་ལས་བྱུང༌། །སྡུག་བསྔལ་མི་འདྲ་དུ་མ་འདི། །རང་བྱས་སྡིག་སེམས་དེ་ལས་བྱུང༌། །དེ་ལས་ཐར་འདོད་ཡོད་གྱུར་ན། །དགེ་སྡིག་བླང་དོར་མ་ནོར་སྨོས། །དཀོན་མཆོག་གསུམ་ལ་གསོལ་བ་ཐོབས། །རྒྱུན་དུ་མ་ཎི་ཡིག་དྲུག་བགྲོངས། །ལུས་ཀྱིས་ཕྱག་དང་བསྐོར་བར་འབུངས། །མར་མེ་ལ་སོགས་མཆོད་པ་དང༌། །སྐུ་གསུང་ཐུགས་ཀྱི་ ༡༨༨༽རྟེན་བཞེངས་དག །ཚེ་ཐར་སྲོག་བསླུ་སྦྱིན་གཏོང་རེམ། ཁྱད་པར་ཡི་དྭགས་རིགས་གྱུར་པ། །ཉ་དང་གྲོག་མ་བྱ་རིགས་ལ། །ཟས་ཁམ་གཅིག་ཙམ་སྦྱིན་གྱུར་ན། །དགེ་བ་གྲངས་ལས་འདས་པར་འགྱུར། །མདོར་ན་དུས་དང་རྣམ་པ་ཀུན། །གྲང་ང་ཁམས་ཀྱི་མི་རྣམས་ཀྱིས། །ལུས་དང་ངག་དང་ཡིད་ཀྱིས་ནི། །མི་དགེ་བཅུ་པོ་རིང་སྤངས་ནས། །ཡང་དག་དགེ་བ་མ་བསྒྲུབ་ན། །སྡུག་བསྔལ་འདི་འདྲ་མྱོང་དོ་སྨོས། །གཤིན་རྗེའི་ཁྲིམས་ཁ་བཙན་དོ་སྨོས། །ལས་མཁན་འཇིགས་རྔམ་ཆེ་དོ་སྨོས། །དམྱལ་བའི་ཟངས་ཆེན་ཡངས་དོ་སྨོས།

ཁྲོ་ཆུ་རང་འབར་ཚ་དོ་སྨོས། །སྡུག་བསྔལ་ལུས་ལ་མྱོང་དོ་སྨོས། །ཡུན་རིང་བར་དུ་ཐར་དཀའ་སྨོས། །དགེ་བསྒྲུབ་སྡིག་སྤངས་བྱས་པ་དང༌། །དགེ་དོར་སྡིག་བསྒྲུབ་གང་བྱས་ཀུན། །མེ་ལོང་ནང་དུ་གསལ་གི་སྨོས། །དཀར་ནག་གཉིས་ཀྱི་འབྲས་བུ་དེ། །རང་གི་ལུས་ལ་སྨིན་དོ་སྨོས། །དགེ་སྡིག་བླང་དོར་མ་ནོར་རེམ། །ད་དུང་ཡུལ་ཁམས་བཅོ་བརྒྱད་དུ། །སྡུག་བསྔལ་ཅི་འདྲ་ཡོད་དམ་སྙམ། །དེར་གནས་སྐྱེ་འགྲོ་དེ་དག་ཀུན། །བདག་གིས་འདྲེན་ཐབས་ཨེ་རྙེད་བསམ། །ཡུན་ཅིག་བསྡད་ཚེ་སྣང་བ་འགྱུར། །འཇིག་རྟེན་མི་ཡི་ཡུལ་སྣང་འཆར། །རང་གནས་ཡུལ་ཁྱིམ་བཀོད་པ་གསལ། །བར་དོའི་སྣང་བ་ནུབ་པའོ། །དེ་ནས་ཉམས་ལས་སད་ཀྱང་སྔར་གྱི་རྗེས་ཤེས་( ཤུལ )དྲན་ཏེ། །དུས་རིང་མོའི་བར་དུ་དམྱལ་བའི་སྡུག་བསྔལ་གྱིས་གདུང་ ༡༨༩༽བའི་འགྲོ་བ་རྣམས་སྙིང་རེ་རྗེ་སྙམ་ནས། ལུས་བ་སྤུ་གཡོ་ཞིང་མིག་ནས་མཆི་མ་འཁྲུགས། སེམས་རྩེ་གཅིག་ཏུ་དྲིལ་ཏེ། འཕགས་མཆོག་ཐུགས་རྗེ་ཆེན་པོ་དང༌། རྗེ་བཙུན་འཕགས་མ་སྒྲོལ་མ་གཉིས་ལ་གསོལ་བ་འདི་ལྟར་བཏབ། ཀྱཻ་མ་ཉམ་ཐག་འགྲོ་བ་ཡོངས་ཀྱི་སྐྱབས་གནས་རྗེ། །རྒྱལ་ཀུན་ཐུགས་རྗེའི་རང་གཟུགས་པད་དཀར་འཆང༌། །འཇིགས་ཀུན་སྐྱོབ་པའི་དེད་དཔོན་འཕགས་མ་སྒྲོལ། །གསོལ་བ་འདེབས་སོ་ཐུགས་རྗེས་གཟིགས་མཛོད་ལ། །གནས་ངན་བར་དོར་འཁྱམ་པའི་སྐྱེ་འགྲོ་རྣམས། །ཉམས་ཐག་བཟོད་དཀའི་སྡུག་བསྔལ་དྲག་པོས་མནར། །སྐྱབས་དང་རེ་ས་གཞན་ན་མ་མཆིས་པས། །ཐུགས་རྗེས་ཟུངས་ཤིག་འཕགས་མཆོག་སྤྱན་རས་གཟིགས། །ལམ་སྣ་དྲོངས་ཤིག་རྗེ་བཙུན་འཕགས་མ་སྒྲོལ། །གནས་ངན་རིགས་དྲུག་འཁྲུལ་སྣང་འཇིགས་ལས་སྒྲོལ། །བདེ་ཆེན་དག་པའི་ཞིང་དུ་ཁྲིད་དུ་གསོལ། །སྡུག་བསྔལ་མང་བསགས་ལས་སྒྲིབ་ཀུན་དག་ནས། །དོན་གཉིས་འགྲུབ་པའི་ལུས་མཆོག་ཐོབ་པར་ཤོག །ཅེས་གསོལ་བ་བཏབ་མཐར། མེ་ལོངས་ནང་དུ་གཟུགས་བརྙན་ཤར་བ་ལྟ་བུར་སྐད་ཅིག་ལ་ལྷག་ལྷ་དེ་གཉིས་ཀྱིས་ཞལ་གཟིགས་ཤིང་ལུང་བསྟན་པ་དང༌།

བདག་གིས་ཀྱང་ཚིགས་སུ་བཅད་པའི་སྨོན་ལམ[ བཏབ་པ ]རྣམས་གཏེར་གཞུང་དུ་གསལ། དེ་སྐབས་སུ་ལོ་ཁྱིམ་དེའི་ཟླ་བ་བཞི་བའི་ནང་ལ་མགར་ར་གཏེར་ཆེན་གྱི་ཡུམ་ཡག་བཟའ་དང༌། སྲས་གཉིས་པོ་སོགས་ཀྱིས་བླ་མའི་གཏེར་ ༡༩༠༽ཆོས་དང་གཏེར་རྫས་རྣམས་ཐོབ་བྱ་བྱས་ཏེ། བགོ་དགོས་ཟེར་ནས་ནོག་འཁོན་བྱེད་ཅིང༌། དཔལ་ཡུལ་སང་དང༌། ཨ་སྐྱོང་གཉིས་ཀྱིས་བཤད་གཏམ་བྱེད་དགོས་ཟེར་འདུག་པས། བདག་གིས་བསམ་པ་ལ་སྔར་ཁང་གདོང་བླ་མ་མགོན་དབང་སང་གི་ལུང་བསྟན་གྱི་ཐོག་ལ་བབ་པ་འདྲ་སྙམ། དེའི་སྐབས་བླ་མའི་སྐུ་སྲས་ཆེ་བ་རྒྱལ་སྲས་སང་བླ་བྲང་དང་འགལ་ནས་ཁོང་གཅིག་པུར་རི་ཁྲོད་ལ་བྱོན་འོང་སྟེ། བདག་གི་སར་བཞུགས་དགོས་གསུངས་འདུག་པས། བདག་གིས་འདི་སྐད་ཞུས། བླ་མ་རིན་པོ་ཆེའི་གཏེར་ཆོས་དང་གཏེར་རྫས་རྣམས་ལ་ངས་བདག་བྱེད་ཆོག་ན་ཁྱེད་བཞུགས་དང་ཆོག་དེ་བདག་པོ་མི་ཆོག་ཚེ་ཁྱེད་ངའི་སར་བཞུགས་མི་ཉན། ཁྱི་དང་ཉེ་ན་རྨ་དང་ཉེ་ཟེར་བའི་དཔེ་བཞིན། །དགོས་མེད་ཀྱི་བྱ་བ་ལ་འཇུག་འགྲོ་ཞུས་ཚེ། །ཁོང་གི་ཞལ་ནས་གཏེར་ཆོས་དང་གཏེར་རྫས་ཐམས་ཅད་བླ་བྲང་ནང་ན་ཡོད་པས། །དེ་ནས་ཁྱོད་རང་གིས་ལོན་ཐབས་ཐོན་ན་བདག་པོ་བྱེད་ཆོག་གསུངས། དེ་ནས་རིམ་གྱིས་སྐུ་མདུན་ལ་བསྡད་ནས། བླ་བྲང་གི་ཉེ་འཁོར་ཐམས་ཅད་ཐབས་ཀྱིས་བྲིད་དེ། །ང་རང་དང་ནང་མཐུན་པར་བྱས་ཤིང་བླ་མའི་གསུང་ཆོས་དང་གཏེར་རྫས་ཐམས་ཅད་གཅིག་ལེན་གཉིས་ལེན་བྱས་ནས་ཁ་ཚང་རི་ཁྲོད་ལ་གདན་འདྲེན་བྱས། །ཡག་བཟའ་དཔོན་གཡོག་ཐམས་ཅད་ཀྱིས་ནོག་མཁོན་བྱས་ཀྱང༌། །གཏེར་ཆོས་ཆ་ཚང་རྒྱལ་སྲས་ཀྱི་དྲུང་དུ་ལོན་ཡོད་པས་བྱ་ཐབས་བྲལ་ནས་ ༡༩༡༽བཏང་སྙོམས་སུ་ལུས། དེའི་སྐབས་ང་རང་ལ་མི་དགའ་བྱེད་མི། ཡག་བཟའ་ལ་དགའ་མི་རྣམས་ཀྱིས་དབུས་མོ་འདི་ཡུལ་ཕུད་བྱེད་དགོས། །རྒྱལ་སྲས་དང་ལྷན་དུ་སྡོད་བཅུག་མི་ཉན་ཟེར། ལ་ལས་དབུས་མོ་ཕུད་ཐབས་མི་འོང་བ་འདྲ། རྒྱལ་སྲས་ལ་བླ་བྲང་ནས་རྒྱུ་རྫས་ཀྱི་སྐལ་བ་མེད་པའི་ལན་གྱིས་འགྲོ་ས་མ་རྙེད་པ་རེད་ཟེར།

རྒྱལ་སྲས་ཀྱི་ཨ་ཞག་སྐོར་བས་ཀྱང་རྒྱུ་རྫས་བླ་བྲང་ནས་ལོས་སྦྱིན་ཟེར་ནས་བཏང་སྙོམས་སུ་བཞག་འདུག དེ་དུས་ང་རང་ཡུལ་ཕུད་བྱེད་དགོས་ཟེར་མི་རྣམས་ཡིད་ལ་བཟུང་ནས། ཆོས་སྐྱོང་ལ་ཕྲིན་ལས་བཅོལ་བས་མྱུར་དུ་རྟགས་མཚན་འོང་སྟེ། དེ་རྣམས་ལ་མི་འདོད་པ་དུ་མ་བྱུང་འདུག་པས། །བདག་གིས་བསམ་པ་ལ་ངས་སེམས་ཅན་གཅིག་ལ་ཕན་ཐོག་མི་འོང་ཞིང་གནོད་བྱེད་ཐུབ་ངེས་པར་རེད། ད་ནི་ང་རང་གི་གཅེས་པའི་སྲོགས་ལ་བབ་ཀྱང་ལས་འདི་འདྲ་མི་བྱེད་སྙམ་ནས། མན་ངག་གི་ཡིག་ཆ་རྣམས་མེ་ལ་བསྲེགས། ཟབ་ཤོག་ཐམས་ཅད་ཡུལ་དེ་ཀའི་གནས་ལྕགས་རི་འོད་འབར་ཞེས་པ་དེ་ཀར་ཡང་གཏེར་དུ་སྦས་སོ། །དེ་ནས་རང་ལོ་ཉེར་གཉིས་དུས་གནས་བཀྲ་ཤིས་སྒོ་མང་ལ་སྐོར་བ་བྱེད་དུ་སོང་བས། དེའི་ནུབ་རྨི་ལམ་ལ་མཁའ་འགྲོ་ཀུན་གསལ་མ་ཡིན་སྐད་པས་འདི་སྐད་ཟེར། ཧེ་ཡཿཤར་རྟ་བདུན་དཀྱིལ་འཁོར་འོད་པོ་ཆེས། །འགྲོ་ཁམས་ཀྱི་མུན་པའི་སྨག་སེལ་ཀྱང༌། །ཆུ་འཛིན་གྱིས་བསྒྲིབས་པའི་ཡོལ་ལ་ལྟོས། །མ་ཌཱཀྐིའི་ཕོ་ཉ་མི་མོ་ཁྱོད། །ཟབ་གཏེར་གྱི་སྨོན་ ༡༩༢༽ལམ་འཕྲོ་ལྡན་ཀྱང༌། །དོན་གཉིས་ཀྱི་ནོར་བུ་འདམ་དུ་བྱིངས། །གསེར་ར་གན་མདངས་ཀྱིས་བསླུས་ལ་ལྟོས། །རང་སྐལ་གྱི་སེམས་དཔའ་ངུར་སྨིག་འཛིན། །ཐོག་མ་ཡི་མིང་འཆང་ཉེ་ཆར་གནས། །སྙིང་ཐད་ན་རྡོ་རྗེའི་རི་མོ་གསལ། །དེ་སྦས་ཚུལ་གྲོགས་སུ་འཕྲད་གྱུར་ན། །ཁྱོའི་ཚེ་ཆོས་བསྟན་པ་དར་བར་ངེས། །གནས་གཅིག་ཏུ་བསྡུད་ན་ཚེ་ཆོས་དང༌། །གདུལ་བྱ་སོགས་ཆུ་ཡི་རི་མོ་འདྲ། །མ་མཁའ་འགྲོའི་ཞལ་ལུང་ཇི་བཞིན་དུ། །གནས་ངེས་མེད་འགྲིམས་ལ་འགྲོ་དོན་མཛོད། །དམ་ཉམས་པའི་མི་ལ་འབྲེལ་བ་སྤོངས། །གྲིགས་ངན་པའི་ངག་ལ་མ་ཉན་པར། །གནས་དབེན་པར་རང་གཏེར་སྒྲུབ་པ་མཛོད། །ཆོས་འཛིན་གྱི་བུ་ལ་བཀའ་རྒྱ་ཁྲོལ། །དུས་རྟག་པར་པད་འབྱུང་དང་མཚོ་རྒྱལ་མར། །ཡིད་ཁྱེད་ཤེས་ཀྱིས་གསོལ་འདེབས་གནད་ལ་རེམ། །ཡར་མར་གྱི་དུས་མཆོད་ཆག་མེད་དང༌། །འབྱུང་ལྡོག་གི་བདེ་བའི་རྩལ་མ་ཞན། །སུམ་ཅུ་ཡི་བུ་མོའི་གྲོང་ལྔ་རུ། །ཆུ་ཤེལ་གྱི་འོད་བརྒྱས་གསོས་བྲན་ནས། །བཅུ་ལྡན་གྱི་མྱུར་མགྱོགས་རླབས་ཤུགས་ཀྱིས། །འོད་དམར་གྱི་གཟི་བརྗིད་གསལ་བ་དང༌། །གསུམ་འདུས་ཀྱི་གྲོང་ཁྱེར་བརྒྱད་ཅུ་བཅོམ། །ཐབས་མཁས་པའི་ལག་ལེན་མ་ནོར་དགོས། །བརྡ་གོ་འམ་རིགས་ལྡན་མི་མོ་ལགས། །ཞེས་ཟེར་བ་དང་མཉམ་དུ་གཉིད་ལས་སད་དོ། །དེ་ནས་ནངས་པར་བདག་གི་བསམ་པ་ལ། །སྔ་ཕྱིའི་ལུང་བསྟན་གང་ལ་བལྟས་ཀྱང༌། །མགར་ར་སང་གི་ཟུར་ལ་བདག་མི་

༡༩༣༽ཆགས་ངེས་པ་རེད། །འོན་ཀྱང་ལས་དབང་གིས་རྒྱལ་སྲས་དང་འབྲེལ་སོང་བས། །ད་ནི་ལས་བྱ་བ་ཅི་འགྱུར་ཡང་ཁོང་གི་ཐུགས་ལ་མི་བབ་པ་མི་བྱེད་སྙམ། དེ་ནས་བཙུན་མ་ཆོས་ཕྲེང་ཞེས་པ་སྔར་མགར་ར་གཏེར་ཆེན་གྱི་སློབ་མ་ཞིག་ཡིན་པས། དེ་ང་རང་ལ་སེམས་དྲང་ཞིང་ཅི་སྨྲས་ཁ་ལ་ཉན་པ་ཞིག་ཡོད་པས། དེ་ལ་བདག་གིས་རྟེན་འབྲེལ་བརྟག་ནས་ཁྱོད་ཀྱིས་ཅི་བསམ་དྲིས་པས། མོ་ན་རེ། ཁྱོད་ཀྱིས་གཏེར་ཞིག་ལོན་སྙམ་གི་ཟེར། ཡང་ང་རང་གིས་གཏེར་བླང་ན་འགྲོ་དོན་ཨེ་ཡོང་སྨྲས་ཚེ། མོ་ན་རེ་འགྲོ་དོན་རེས་འོང་རེས་མི་འོང་ཟེར། བདག་གིས་བསམ་པ་ལ་གཏེར་ལོན་པར་འདུག་ཀྱང༌། འགྲོ་དོན་ཨེ་འོང་མི་ཤེས་པ་འདྲ་སྙམ་ཡང༌། དུས་ལ་བབ་པའི་དབང་གིས་ནགས་དེ་ཀ་ནས་ཆོས་ཉིད་མཁའ་འགྲོའི་གསང་མཛོད་ཀྱི་ཆོས་སྐོར་སྒྲོལ་ལྗང་མྱུར་མཛད་དཔའ་མོའི་སྒྲུབ་ཐབས་དང༌། སྒྲོལ་དམར་བདེ་ཆེན་ལམ་བགྲོད་གཉིས་ཀྱི་སྒྲོམ་བུ་སྤྱན་དྲངས། དེ་ནས་རང་ཡུལ་ལ་སླེབས་ནས་རྒྱལ་སྲས་ལ་སྒྲོམ་བུ་རྣམས་ཕུལ་བས། འདི་ཅི་རེད་གསུངས། །བདག་གིས་བསམ་པ་ལ་དྲང་ཞུ་བྱས་ན་ཁོང་མར་པ་ལྟ་བུའི་ཐུགས་དྲག་བཙན་པས་ཕྱག་འབེབ་ཨེ་གནང་སྙམ་ནས་དྲང་རྫུན་འདྲེས་མའི་གཏམ་ཞིག་ཞུས་ཚེ། ཁོང་གི་ཞལ་ནས་སྔར་གཏེར་ཆེན་བརྒྱ་རྩའི་སྐུ་རིང་ལ་གཏེར་མོ་གཉིས་བྱོན་པ་མཐོང་ཆོས་སུ་སྣང༌། ངེད་སང་སྙིགས་དུས་འདིར་གཏེར་མོ་ཡོད་པ་མ་མཐོང་གསུངས་པས། བདག་ ༡༩༤༽གི་གཏེར་ཁ་རེད་ཞུས་ན་ཐུགས་བབ་ཨེ་ཡོད་ཆ་མ་ཆོད་ནས། དེ་ཕྱིན་ཆད་རང་གཏེར་གསང་ཐབས་ཀྱིས་འབྲི་ཕབ་བྱས། དེ་ནས་ཉིན་གཅིག་བདག་གཅིག་པུར་བསོ་ལུང་ཞེས་པའི་རི་ངོགས་ལ་འབུད་ཤིང་ཐུ་བར་སོང་བས་ལ་ཕར་རྒྱབ་ནས་གླ་བ་མང་པོ་ཞིག་བྲོས་བྱུང༌། བདག་གིས་འདི་རྣམས་ཅི་ཡིན་སྙམ་ཚེ་གླ་བ་ཐམས་ཅད་ངའི་སར་ཐོན་བྱུང་བས། དེ་དག་གི་ནང་ནས་གླ་བ་གཅིག་ལ་མེ་མདའ་ཕོག་ནས་ལག་གཡས་བཅད་འདུག་པས། བདག་གིས་སྙིང་རྗེ་བཟོད་བླག་མེད་པ་ཞིག་སྐྱེས་ནས་ལག་མེད་གླ་བ་འདི་འཆི་སོང་ན་དགའ་འདུག་སྙམ་སྟེ།

བདག་གིས་སེམས་ལ་གང་ཤར་གྱི་འཕོ་ལུང་ཞིག་འདོན་ཚེ། དམིགས་པ་ཟིན་དཀའ་ཞིང་བསྲེ་འཕོ་བྱེད་ཐབས་མ་བྱུང་བས། བདག་གིས་མི་ག་ཕྱེས་ནས་བལྟས་ཚེ་གླ་བ་རྣམས་གར་སོང་མ་གོ། རང་གི་ཐད་དུ་བུད་མེད་གཟུགས་མཛེས་པ་ཞིག་འདུག་པས། དེས་བདག་ལ་འདི་སྐད་ཟེར། ཧོ་ཧོ། ཁྱོད་ཏིང་འཛིན་མེད་པའི་བུ་མོ་ཉོན། །མི་མ་ཤི་འཕོ་བ་ཅི་ལ་འདེབས། ངའི་སྒོ་ནོར་གླ་ཁྱུ་གང་ན་ཡོད། །ཁྱོད་ཚེ་ཟད་བུ་མོ་ང་དང་འཕྲད། །བསྐྱེད་བསྒོམ་པ་ཡོད་ན་འུ་གཉིས་འགྲན། །དེ་མེད་ན་ཁྱོའི་སྲོག་ང་ཡིས་ལེན། །ཞེས་ཟེར་ནས་གཟུགས་གནས་འགྱུར་ཏེ་འཇིགས་སུ་རུང་བ་ཞིག་ཏུ་གྱུར་སོང༌། བདག་ཐོག་མར་ཅུང་ཟད་ཞིག་སྐྲག་ཀྱང་རྗེས་ཤེས་རང་སྣང་དུ་དྲན་ནས་འདི་སྐད་སྨྲས། ཉོན་དང་འཁྲུལ་སྣང་ཡིད་གཟུགས་འཆང༌། ༡༩༥༽ངར་ཏིང་འཛིན་མེད་པ་ཁྱོས་ཤེས་ན། །གླ་བདག་མེད་བདག་ཏུ་ཅི་ལས་བཟུང༌། །བསྐྱེད་བསྒོམ་གྱི་ཡོན་ཏན་འགྲན་ནུས་ན། །དོན་མེད་པའི་མི་སྲོག་ཅིའི་ཕྱེར་ལེན། །ཁྱོད་དཔའ་མོ་བརྫུ་འཕྲུལ་སྟོབས་བཙན་ན། །ང་སྒྱུ་མའི་བུ་མོའི་སྲོག་ལོངས་ལ། །ཁྱོད་དགའ་བའི་ལོངས་སྤྱོད་ཡོང་བར་མཛོད། །ང་སྒྱུ་མ་ལྟ་བུའི་རྣལ་འབྱོར་མ། །ཆོས་སྙིང་རྗེ་ཆེན་པོའི་གདམས་པ་བདོག །ཨ་འཐས་ཀྱིས་སེམས་འཛིན་དོ་ཟླ་མིན། །ང་སྐྱེས་མེད་དོན་གྱི་རྣལ་འབྱོར་མ། །ཆོས་གཉིས་མེད་ཡེ་ཤེས་ཀྱི་གདམས་པ་བདོག །སྣང་གྲགས་དང་དྲན་རྟོག་ཆོས་སྐུར་འཕོས། །ཐེར་གཟུགས་ཀྱི་བསྐྱེད་བཟླའི་དོ་ཟླ་མིན། །ང་འཁྲུལ་ཞིག་སྒྱུ་མའི་རྣལ་འབྱོར་མ། །ཆོས་བདག་མེད་ཤེས་རབ་ཀྱི་གདམས་པ་བདོག །གཉིས་འཛིན་འཁྲུལ་གཟུགས་ལ་ཡ་མི་ང༌། །རོ་བཤའ་གཅོད་གོལ་གྱི་དོ་ཟླ་མིན། །ང་ཆོས་ཉིད་དོན་གྱི་རྣལ་འབྱོར་མ། །ཁྱོས་གླག་ཚོལ་རྙེད་ན་གང་དགར་སྤྱོད། །ཟེས་སྨྲས་ཚེ། མོ་ན་རེ། ཁྱོད་ཀྱི་བདག་མེད་ཤེས་རབ་ཀྱི་དོན་ཤེས་ན་བདག་འཛིན་རང་གྲོལ་གྱི་གཉན་ས་གང་དུ་གཅོད་ཟེར། །ཡང་བདག་གིས། བརྒྱུད་པ་དགུ་ལྡན་མ་ཅིག་ལབ་སྒྲོན་མར།

གསོལ་བ་འདེབས་སོ་བདེ་ཆེན་འཁོར་ལོར་རོལ། །བདག་རྒྱུད་སྨིན་ཅིང་གྲོལ་བར་མཛད་དུ་གསོལ། །ཉོན་དང་མ་ངེས་འཕྲུལ་མོ་ཆེ། །ཁྱོད་གཞན་ས་རི་ཁྲོད་འགྲིམས་སྙམ་ན། །མུན་ནག་ཆར་སྤྲིན་འཐིབ་པའི་སར། །གཏི་མུག་ལྷ་འདྲེའི་འདུ་ཚོགས་ཡོད། །ཁྱོད་གཉན་ས་དེ་ ༡༩༦༽རུ་གཅོད་མཛོད་ཅིག རླུང་ནག་འཚུབ་མའི་གྲོང་ཁྱེར་དུ། །ཞེ་སྡང་ལྷ་འདྲེའི་འདུ་ཚོགས་ཡོད། །ཁྱོད་གཉན་ས་དེ་རུ་ཆོད་མཛོད་ཅིག །ནགས་ཚལ་བྲག་རིའི་ཉེ་འཁོར་དུ། །ང་རྒྱལ་འདྲེའི་འདུ་ཚོགས་ཡོད། །ཁྱོད་གནས་ས་དེ་རུ་ཆོད་མཛོད་ཅིག །རྒྱ་མཚོ་རྦ་རླབས་འཁྲུགས་ཀློང་དུ། །ཕྲག་དོག་ལྷ་འདྲེའི་འདུ་ར་ཡོད། །ཁྱོད་གཉན་ས་དེ་རུ་ཆོད་མཛོད་ཅིག །སྲིད་པ་གསལ་བའི་སྒོ་ཁང་ན། །འདོད་ཆགས་ལྷ་འདྲེའི་འདུ་ར་ཡོད། །ཁྱོད་གཉན་ས་དེ་རུ་ཆོད་མཛོད་ཅིག །ལམ་བརྒྱད་འདུས་པའི་གྲོང་ཁྱེར་དུ། །ལྔ་འདུག་ཡིད་བཞིན་ནོར་བུ་ཡོད། །ཟབ་ལམ་ཕུ་ཐག་དེ་ལ་ཆོད། །ཕྱི་ཡུལ་གཉན་ས་བཅད་མི་དགོས། །ནང་གི་འདྲེ་ཆེན་དེ་རྣམས་ཀྱི། །གནས་ཡུལ་རྩད་ནས་ཆོད་གྱུར་ན། །ཁྱོད་དོན་གྱི་རྣལ་འབྱོར་ཡོང་ངེས་ཡིན། །དོན་གོ་འམ་ཡིད་གཟུགས་འཕྲུལ་མོ་ཆེ། །ཞེས་སྨྲས་པས། མོ་ན་རེ། ཧེ་ཧེ་ཕྱི་ལ་བལྟས་ན་ཐ་མལ་སྨན། །ནང་ནི་དྲེད་མོ་ངོ་ངར་ཅན། །གསང་བ་གདམས་པའི་མཛོད་ལ་དབང༌། །ཁྱོད་འདྲའི་བུད་མེད་ངོ་མཚར་ཅན། །བདག་གིས་ཁྱོད་ལ་གནོད་སེམས་འཆང༌། །འཁྲུལ་བའི་དབང་གིས་ཉེས་བྱས་པ། །སེམས་མ་ཁྱེད་ཀྱིས་བཟོད་པར་གསོལ། །ཕྱིན་ཆད་ཁྱེད་འདྲའི་སྐྱེས་བུ་ལ། །གནོད་པར་མི་བྱེད་དམ་བཅའ་འོ། །ཞེས་ཟེར་ནས་རླུང་འཚུབ་ཀྱི་རྣམ་པར་ཡལ་སོང༌། །དེ་ནས་བདག་གིས་ཤིང་ཁུར་ནས་རང་ཁྱིམ་ལ་འོང་བས་ང་རང་འགོར་ཆེ་སོང་བས། །རྒྱལ་སྲས་ལ་གསོལ་ཇ་དྲང་ ༡༩༧༽ཕྱི་སོང་བའི་རྐྱེན་གྱིས་ཕྱག་འབེབ་གནང་ནས་ཁྱིམ་གྱི་ཕྱི་ལ་ཕུད་བྱུང་བདག་གིས་ཡིད་ཤིན་ཏུ་སྐྱོ་དྲགས་ནས་རྨོངས་གླུ་འདི་ལྟར་བླང་ངོ༌། །བན་ནག་སྡུག་ཚལ་གནས་ན། །ཚོགས་ངན་འཁོར་ལོ་བསྐོར་གི། །སེམས་སྐྱོའི་རྨོངས་གླུ་ལེན་དུས། །བྱ་ཁྭ་ཏས་ཨ་ཥིའུ་ཟེར་འདུག

།ཚེ་རོགས་ངན་པའི་ཞལ་ངོ༌། །རྫ་རིར་ཉི་གྲིབ་གུག་འདྲ། །གནས་ཁང་གད་ནག་ཁོག་སྟོང༌། །གྲིབ་འཁྱག་གཅོང་གི་གཞི་མ། །ང་རང་ས་མཐའི་སྤྲང་མོར། །སྐྱོ་གྲོགས་ཨ་སྔོན་གནམ་རེད། །ཡང་དག་ཆོས་བསྒྲུབ་ཕར་ཞོག །ཉིན་མཁོན་རྒྱུན་ཆད་དཀའ་འདུག །ད་ནི་གཡོག་མིན་གནས་མིན། །བྱ་ངན་འདི་འདྲ་སྤངས་ནས། །རྒྱལ་ཁམས་སྐོར་བ་བྱེད་འགྲོ། །ཞེས་སྨྲས་ཡོད་ཚེ། རྒྱལ་སྲས་ཀྱིས་ཁྱོད་ཅི་ཟེར་གི་ཡོད། །ཁོང་ལ་གསོལ་ཇ་སྐོལ་ཤོག་གསུངས། བདག་ཡང་ཁྱིམ་དུ་སོང་བས་ཁོང་གི་ཐུགས་ཁྲོ་ཞི་ནས་བདག་ལ་ཁྱོད་ཀྱིས་གླུ་ཅི་འདྲ་བླངས་གསུངས། བདག་གིས་གླུ་འདི་ལྟར་བླངས་ཞུས། བན་ཡག་དགའ་ཚལ་གནས་ན། །ཅིང་ཤེས་འཛིན་པའི་སྐྱེས་བུས། །སོས་གསུམ་ནམ་ཟླའི་གདངས་བཞིན། །དཀར་ནག་རྒྱུན་ཆད་མི་འདུག །ལྷོ་ཕྱོགས་ཡུལ་ནས་འོང་བའི། །གཡུ་འབྲུག་རྒྱུ་རྩལ་རྒོད་ཀྱང༌། །སྐབས་རེར་བྱ་ཐབས་བྲལ་བྱུང༌། །ལས་རླུང་འཕེན་པ་ཟད་དུས། །ཅི་བྱེད་ལས་ཀྱིས་བསྒྱུར་འོང༌། །ཞེས་བླངས་པ་ཡིན་ཞུས། །དེ་སྐབས་ཡུལ་མི་རྣམས་ཀྱིས་ཀྱང་ང་རང་ལ་ཤིན་ཏུ་སྡང་ཞིང་འདྲེ་མོ་རེད་ཟེར་འདུག རང་ ༡༩༨༽གིས་ཀྱང་དམན་ས་བཟུང་སྟེ་ཟབ་གཏེར་འབྲི་ཕབ་བྱེད་པ་སོགས་གསང་རྒྱ་དམ་པོ་བྱས་ཡོད་སྐབས། ཉིན་གཅིག་རྒྱལ་སྲས་སང་ཁོང་གི་སྐུ་ནུའུ་འབྲིང་བ་འཇིགས་མེད་དཀོན་མཆོག་ཅེས་པ་དེ་དཔའ་ཡུལ་དགོན་དུ་གྲྭ་སར་བཞུགས་ཡོད་པས་དེའི་སར་བྱོན་སོང༌། ང་རང་གཅིག་པུ་མ་གཏོགས་སུ་གཅིག་ཀྱང་མེད་པས། རང་གཏེར་སྙན་བརྒྱུད་ཀྱི་ཆོས་སྐོར་མཚོ་རྒྱལ་ཞལ་ཆེམ་གཏེར་བྱུང་རྣམ་ཐར་དང་བཅས་པ་ཚག་མེད་དུ་ཡོད་པ་ཞིག་སྔར་ནས་གཏན་ལ་ཕབ་སྟེ་མཇུག་མ་རྫོགས་པ་ཞིག་ཡོད། དེ་གཏན་ལ་ཕབ་ཅིང་བསྡད་ཡོད་པའི་ཚིག་མཚམས། ཁོ་མོ་བདག་ནི་འགྲོ་བའི་དོན་ལས་མེད། །ནོར་བུ་རིན་ཆེན་འདམ་གྱིས་གོས་མི་སྲིད། །ཆོས་རྣམས་རྟེན་ཅིང་འབྲེལ་འབྱུང་ཁོ་ནར་རག །ཅེས་བྲི་ཞིང་ཡོད་སྐབས་གློ་བུར་དུ་སྐྱ་ག་ཀུན་བཟང་ཞེས་པའི་བན་རྒན་ཞིག་ཡོད་པ་དེ་ཐོན་བྱུང་ནས།

ཁོང་གིས་བདག་ལ་ཐོག་ཕུད་ཡིན་ཟེར་ནས་ཐོས་བ་སྡེར་མ་གང་འོང་འདུག ཁོ་རང་གིས་བདག་གི་ཡི་གེ་བྲི་བ་མཐོང་སོང་བས་ཡི་གེ་དེ་ཅི་རེད་ཟེར། བདག་གིས་གཏེར་ཆོས་ཞིག་རེད་སྨྲས། ཁོ་ན་རེ་མགར་ར་བླ་མའི་གཏེར་ཆོས་ཁྱོད་ཀྱིས་བདག་པོ་བྱས་པ་དེ་མཚར་གི་དང༌། བླ་མ་རྒྱལ་སྲས་ཁྱོད་ཀྱིས་བརྫད་བཏང་བ་དེ་མ་ཉན་ཟེར། བདག་གིས་ཁྱེད་སང་གི་རྒྱལ་སྲས་ཀྱིས་ང་ལྟ་བུའི་ནག་མོ་ཞིག་ལོན་ན། བོང་ལིའི་མགོ་ལ་གསེར་སྲབ་བཞག་པའི་དཔེ་དང་མཚུངས། བདག་གིས་ཁྱེད་སང་གི་ ༡༩༩༽རྒྱལ་སྲས་ལ་གནོད་བསྐྱལ་མེད། དཀྱིལ་འཁོར་བཤམས་ཡག་གི་སྟེང་དུ་བུམ་པ་བཅུད་ལྡན་ཟེར་བ་བཞིན་ནང་དོན་གྱི་ཡེ་ཤེས་ལ་ཕན་པ་མ་གཏོགས་གནོད་བྱས་མེད། གལ་ཏེ་ཁྱོད་ཀྱིས་བདག་གིས་རྒྱལ་སྲས་ལ་གནོད་ཡོད་སྙམ་ན། ང་མིན་རུ་སྔར་ནས་ཁྱེད་ཀྱི་རྒྱལ་སྲས་བརྫད་ཚར་ངེས་རེད་སྨྲས་པས། ཁོང་ཡང་ཚིག་པ་ཟོས་ནས་ང་རང་ལ་ཚིག་ངན་སྣ་ཚོགས་ཀྱིས་གང་གནད་བྱེད་འདུག དེ་ལ་རྐྱེན་ནས་བདག་གིས་སྙན་བརྒྱུད་མཚོ་རྒྱལ་ཞལ་ལུང་མེ་ལ་བསྲེགས་ནས་ཟབ་གཏེར་བྲི་ཕབ་མི་བྱེད་སྙམ་པའི་དམ་བཅའ་བྱས། དེ་ནས་ཉིན་གཅིག་བདག་གིས་བསམ་པ་ལ། རྒྱལ་སྲས་ནི་དགོངས་པ་མཐོ་བའི་སྟོབས་ཀྱིས་རྩོལ་བཅས་ཐབས་གྲོལ་གྱི་གདམས་པ་ཉམས་ལེན་མཛད་རོགས་དཀའ་འདུག བདག་རང་ནི་སྔོན་སྦྱང་ལས་འཕྲོ་དམན་པའི་དབང་གིས་ཐབས་གྲོལ་ལ་མ་བརྟེན་པར་ཉོན་མོངས་རང་ཁར་སྤྱོད་པ་ལ་སྤོབས་པ་ཆུང་བ་དང༌། སྐྱེ་ལུས་དམན་པས་འགྲོ་དོན་འོང་དཀའ་བར་འདུག ད་ནི་སེམས་ཅན་ལ་ཕན་ངེས་ཀྱི་རྒྱུད་འཛིན་ཞིག་ཡོད་ན་དེས་དགའ་གི་སྙམ་པ་བྱུང་ཚེ། བླ་མ་ན་རོ་པ་དང༌། སོག་པོ་བླ་མ་སོགས་ཀྱི་གསུང་འཕྲིན་ལ། ད་ལོ་ཁྱོད་ལ་མགར་ར་བླ་མའི་ཡང་སྤྲུལ་ཞིག་ཡོད་ངེས་འདྲ་བས་ཟས་གོས་སོགས་ཀྱི་གྲིབ་ལ་ཤིན་ཏུ་འཛེམ་པ་གལ་ཆེ་གསུངས། བདག་གིས་ཀྱང་ཁོང་རྣམས་ཀྱི་བཀའ་བཞིན་ཅི་ལྕོགས་བྱས་ཚེ། ནུབ་གཅིག་རྨི་ལམ་ལ་བྱིའུ་ཁ་དོག་ལྔ་ལྡན་སྐད་སྙན་པ་ཞིག་

༢༠༠༽གིས་འདི་སྐད་ཟེར། ཏིང་ཏིང་རྣལ་འབྱོར་མ་ཡེངས་ཉོན་དང༌། །ཏིང་ཏིང་ང་ནི་དཔལ་རིའི་ཁྲོད་ནས། །ཌཱཀྐིས་མངགས་པའི་ཕོ་ཉ་ཡིན་ཏེ། །ཁྱོད་ལ་ངག་གསལ་འདི་ལྟར་བསྐུར་ཡོད། །རྡོ་རྗེའི་གྲོང་གི་ནིརྨ་ཀ་ལ། །ཡུལ་འདིར་བསྡད་ན་འཚེ་བ་ཆེ་ཞིང༌། །སྨོན་ལོག་སབྟའི་རྐྱེན་གྱིས་འཕྲོག་ནས། །མི་འདོད་སྣ་ཁ་གསལ་སྒོར་མངོན་ངེས། །སྦས་རྫོང་རྡོ་རྗེའི་གྲོང་དུ་ཕྱིན་ན། །རྐྱེན་སྣང་མི་འཐུན་ངང་གིས་བྱང་འགྲོ། །བགྲོད་བྱེད་ནུས་པ་བྲག་གི་སྤྲེའུས། །སྒྱུ་རྩལ་འགྲན་ན་བདེ་བའི་སྐབས་འབྱེད། །དེ་ལྟར་རྟེན་དང་འབྲེལ་འབྱུང་འཛོལ་ན། །ཁྱེད་ཀྱང་མཁའ་འགྲོའི་གླིང་དུ་བྱོན་རན། །ཏིང་ཏིང་ཚིག་འདི་སྙིང་ལ་སྦས་རྒྱ། ཞེས་ཟེར་ནས་འོད་དམར་ཞིག་ཏུ་གྱུར་ཏེ་རང་གི་སྙིང་གར་ཐིམ་མོ། །ནངས་བར་རྒྱལ་སྲས་སང་ལ་གསོལ་ཇ་དྲང་སྐབས་བདག་གིས་འདི་སྐད་ཞུས། ངའི་ལུས་ཀྱི་བྱིས་པ་འདི་བླ་མ་རིན་པོ་ཆེའི་སྤྲུལ་པའི་ཆ་ཙམ་ཡིན་པར་འདུག་པས། ཡུལ་འདི་ཀར་བསྡད་ན་བར་ཆད་ཆེ་ཞིང་ཨེ་འཚམ་མི་ཤེས་གི། མཛོ་མོའི་གནས་ནང་ལ་འགྲོ་གར་ཐོན་ན་བར་ཆད་མེད་ངེས་རེད་ཞུས་ཚེ། རྒྱལ་སྲས་སང་གི་ཞལ་ནས་ལུས་གདོས་ཅན་གྱི་བུད་མེད་དུ་མ་ཡོད་འདུག་པས། དེ་དག་བཙས་བྲོས་ལ་འགྲོ་མི་དགོས་ཤིང་རང་ཡུལ་ལ་བསྡད་ནས་མི་རྒྱུད་ཐམས་ཅད་བྱུང་འདུག་པས། འུ་ཅག་གཉིས་ཀྱི་སྤྲང་ཕྲུག་ལ་སྐྱོན་མེད་ངེས་ཡིན་གསུངས། དེ་ནས་བདག་གིས་ཀྱང་བཏང་སྙོམས་ལ་མི་བཞག་ཁག་ ༢༠༡༽མེད་བྱུང་ངོ༌། །ལོ་ཁྱིམ་དེ་ཀའི་སྟོན་ཟླ་དང་པོའི་ནང་དུ་བྱིས་ངོ་མཐོང་བའི་དུས། སྔར་མགར་ར་གཏེར་ཆེན་གྱིས་བདུད་ལུང་དུ་ཟིན་པ་ཁོང་གི་ཉེ་གནས་ཆོས་ལྷུན་ཞེས་པ་དེས་ཞིང་ལ་གཟན་སོང་བ་ལ་རྐྱེན་བྱས་ཏེ། སྐད་དྲག་པོས་འབོད་ཅིང་དམོད་མོ་བྱེད་པ་སོགས་ལ་རྐྱེན་བྱས་ཏེ། བྱིས་པ་སྲུང་ལོག་ནས་བུ་མོར་སོང་འདུག །དེ་དུས་རྒྱལ་སྲས་ཐུགས་འགྱོད་ཆེ་ཞིང་བུ་མོ་འདི་འཆི་སོང་བས་དགའ་གསུངས་ནས་བྱིས་པ་ལ་ཐུགས་གནག་འདུག་པས།

བདག་གི་སེམས་ལ་མ་བབ་ཀྱང་ཅི་ཡང་མ་ཞུས་པས། དེ་སྐབས་རང་ལ་སེམས་དཀར་བ་བཙུན་མ་དགེ་མཚོ་ཞེས་པས་བདག་གི་ནད་གཡོག་བྱེད་ཀྱིན་ཡོད་པས། དེས་རྒྱལ་སྲས་ལ་བསམ་ཚོད་ཞུས་ཤིང་བྱིས་པ་འདི་གཅེས་སྤྲས་དགོས་ཟེར། དེ་ནས་ཞག་ཆ་ཤས་སོང་རྗེས་བྱིས་པས་ཉི་ཐིག་ལ་མིག་མི་ཟུམ་པར་བལྟ་ཞིང་ཨ་དང་ཕཊ་བརྗོད་པ། དགེ་མཚོ་དང༌། ཆོས་ཕྲེང་རྣམས་ཀྱིས་མཐོང་བས་ཁོང་རྣམས་འགྱོད་ཅིང་ངུ་གྱིན་འདུག་པས། བདག་གིས་ཁོང་རྣམས་ལ་འདི་སྐད་སྨྲས། མི་རྟག་སྒྱུ་མའི་སྣང་བ། །འཁྲུལ་ཚུལ་འདི་ལ་ལྟོས་དང༌། །མདང་སུམ་སྐྱེས་པའི་བྱིས་པ། །ད་ལྟ་བུ་མོར་གྱུར་འདུག །འུ་ཅག་ཡར་སྣ་ཕྱིར་འདུས། །ད་ལྟ་ཁ་སེམས་གཅིག་ཀྱང༌། །འདུས་བྱས་མི་རྟག་ཆོས་ལ། །ཅི་ཆ་ཡོད་པ་དཀའ་བས། །ཁྱེད་ཅག་ཡང་དག་ལམ་ལ། །བློ་སྣ་རྩེ་གཅིག་གཏོད་ལ། །བདག་འདྲའི་སྤྱོད་ངན་སྤང་མཛོད། །ཟིན་མེད་འཁོར་བའི་ཆོསལ། །སྙིང་པོ་མེད་ ༢༠༢༽པ་ཨེ་མཐོང༌། །ཚེ་རོགས་ཞལ་ངོའི་དཀར་ནག །འཚོ་ཐབས་ཤིན་ཏུ་དཀའ་འདུག །ལུས་གདོས་ཟླ་དགུའི་སེམས་ནད། །རང་ཅག་གཅིག་པའི་སྡུག་དང༌། །དེ་ལ་ཐུགས་བསམ་ཐོངས་ལ། །ཚེ་གཅིག་དབེན་ཁྲོད་འགྲིམས་ནས། །ཡང་དག་ལྟ་བ་སྒོམས་དང༌། །འདུས་མ་བྱས་པའི་ཡེ་ཤེས། །མི་རིང་རང་ཞལ་མཇལ་ངེས། །ཧོ་ཧོ། ཞེས་སྨྲས་ཚེ། །དགེ་མཚོ་ན་རེ། ཁྱོད་ཀྱི་ངུ་རྒྱུའི་ཁ་མ་[

ཚབ་ཏུ ]གླུ་ལེན་བྱེད་འདུག རྒྱལ་སྲས་སྡུག་སྤྲོས་ཁོལ་འདུག་ཀྱང༌། ད་ཅི་ཡིན་ཡང་བྱིས་པ་འདི་སྲུང་ལོག་པས་ངེད་ཅག་འགྱོད་ཀྱང༌། ཁྱོད་རང་ལ་རང་རྒྱུད་ཡིན་པས་ཁྱད་ཅི་ཡོད་གཅེས་པར་སྐྱོངས། ཨ་ཁུ་ངག་བདེ་ལ་མིང་ཞིག་ཐོགས་ཞུས་ཟེར། བདག་གིས་ཀྱང་མོ་རང་གི་ངག་ལམ་ལྟར་བླ་མ་རིན་པོ་ཆེའི་དངོས་སློབ་ལུང་ཟིན་དམ་པ་བྱ་བྲལ་བ་བླ་མ་ངག་དབང་བདེ་མཆོག་ཞེས་པ་རི་ཁྲོད་དེ་ཀར་བཞུགས་ཡོད་པ་དེའི་མདུན་ལ་སོང་ནས་བུ་མོ་ལ་མིང་ཐོགས་ཞུས་ཚེ། ཁོང་གིས་བུ་མོ་འདི་བསོད་ནམས་ཆེ་བ་ཞིག་ཡིན་པས། མིང་ལ་དབྱངས་ཅན་སྒྲོལ་མ་ཐོགས་གསུངས། དེ་ནས་རིམ་གྱིས་ནར་སོན་ཚེ་ཕྱི་ནང་གསང་བའི་རྟགས་མཚན་མི་འདྲ་བ་དུ་མ་ཡོད་ཀྱང་བཏང་སྙོམས་ལ་བཞག་གོ། །དེའི་སྐབས་སུ་ཁང་སར་སང་གི་བླ་སེར་ཁ་ཤས་ལ་རང་གཏེར་ལབ་སྒྲོན་གྱི་སྒྲུབ་པ་གསར་ཕབ་བྱས་ཏེ་གསང་ཐབས་སུ་སྤེལ། ཁོང་རྣམས་ཡིད་རང་ནས་རང་གནས་ལ་སོང་རྗེས། རྒྱལ་སྲས་སང་གིས་སྙན་ནས་བཀའ་བཀྱོན་གནང་བ་ལ་རྐྱེན་ ༢༠༣༽བྱས་ཏེ། རང་གི་ཡིད་ཤིན་ཏུ་སྐྱོ་དྲགས་ནས་གནས་གསུམ་དཔའ་བོ་མཁའ་འགྲོ་ལ་གསོལ་བ་འདི་ལྟར་བཏབ་བོ། །གནས་མི་མངོན་ཟངས་མདོག་དཔལ་རི་ན། །མ་ཀུན་མཁྱེན་ཡེ་ཤེས་མཚོ་རྒྱལ་དང༌། །དཔའ་བོ་དང་དཔའ་མོ་དགོངས་སུ་གསོལ། །མ་མཁའ་འགྲོས་མངགས་པའི་ཕོ་ཉ་ང༌། །ལུས་མ་དག་ཟ་མ་མོ་ལུས་སྐྱེས། །ལས་མ་དག་འཁོར་བའི་ཁ་འཛིན་བྱེད། །ཡུལ་མ་དག་མགོ་ལོག་སྲིན་པོའི་གླིང༌། །བྱ་མ་དག་ཚོགས་ངན་རྒྱུན་དུ་བྱེད། །ལས་འདི་འདྲའི་རྒྱུ་རྐྱེན་ཅི་ལས་བྱུང༌། །ང་ཉོན་མོངས་དུག་ལྔས་རྒྱུད་བསླངས་ཏེ། །ཆགས་སྲེད་ཀྱིས་ཁྱིམ་ཐབས་འཛིན་པ་མིན། །ལྷ་བལ་མའི་ཞལ་ལུང་ཇི་བཞིན་བྱས། །བསྟན་འགྲོ་བའི་དོན་ཞིག་ལོས་འགྲུབ་སྙམ། །ད་གཞན་དོན་འབྱུང་བ་ལྟ་ཅི་སྨོས། །རང་རྒྱུད་ཀྱང་ཆུད་ཟོས་འགྲོ་ཉེ་བས། །མ་དབྱིངས་སྤྱོད་ཌཱཀྐིའི་མཐུ་དཔུང་བསྐྱེད། །རྐྱེན་ངན་པའི་བར་ཆད་བཟློག་ཏུ་གསོལ། །གནས་མ་དག་འཁོར་བའི་རྒྱ་མཚོ་འདི། །དཔལ་པདྨ་འོད་དུ་བྱིན་གྱིས་རློབས། །ལུས་མ་དག་གདོས་བཅས་ཕུང་པོ་འདི། །དབྱིངས་ཟག་མེད་འཇའ་སྐུར་བྱིན་གྱིས་རློབས། །སེམས་སེམས་བྱུང་འཁྲུལ་བའི་འཁོར་ལོ་འདི། །ངང་ཡེ་ཤེས་ཆེན་པོར་གྲོལ་བྱིན་རློབས། །འཁྲུལ་མ་རིག་གཉིས་འཛིན་རཱུ་ཏྲ་འདི། །དབྱིངས་ཡུལ་མེད་ཟང་ཐལ་ཆེན་པོར་སྒྲོལ། །ང་སྤྲོས་མེད་དོན་གྱི་སྤྲང་མོ་ལ། །མདོ་འདྲ་མ་ཡི་ཉམས་ཞིག་ཤར། །ཚེ་རོགས་སྡང་དང་མ་སྡང་མེད། །འཁོར་བར་ལྷུང་དང་མ་ལྷུང་མེད། །སྒྱུ་ལུས་

༢༠༤༽གྲོལ་དང་མ་གྲོལ་མེད། །སེམས་ཅན་འཁྲུལ་དང་མ་འཁྲུལ་མེད། །ཞིང་ཁམས་མཐོང་དང་མ་མཐོང་མེད། །སངས་རྒྱས་ཐོབ་དང་མ་ཐོབ་མེད། །ལྟ་བ་ཤེས་དང་མ་ཤེས་མེད། །བསྒོམ་ཉམས་རྟོགས་དང་མ་རྟོགས་མེད། །འཁྲུལ་བ་བྲལ་བའི་སེམས་ཉིད་ལ། །འཁྲུལ་གཟུགས་བློ་ཡིས་བཅོས་མི་གཞུག མཁའ་ལྟར་རྣམ་དག་ཕྱོགས་ལྷུང་བྲལ། །སྤྲོས་མེད་ཐིག་ལེ་ཉག་གཅིག་གོ། མདོ་འདྲ་མ་ཡི་གླུ་ལེན་ཡིན། །ཞེས་སྨྲས་ཚེ། ནམ་མཁའ་ནས་གཟུགས་མེད་ལ་སྒྲ་འདི་བཞིན་ཐོས། །ཨེ་མ་ཨེ་མ་རྣལ་འབྱོར། །རང་བྱུང་ཡེ་ཤེས་ཆེན་པོ། །རྩོལ་སྒྲུབ་བྲལ་བ་ཨེ་ནས། །མ་སྐྱེས་རང་བྱུང་ལྷུན་གྲུབ། །འཁོར་འདས་གཞི་རུ་ཨེ་ནམ། །བཟང་ངན་བདེ་སྡུག་སྣང་བ། །ཆོས་ཉིད་རོལ་བར་ཨེ་ནམ། །ཆོས་བརྒྱད་ཧ་ལའི་ཀུ་མུད། །མི་འགྱང་སྤང་བ་ཨེ་ནམ། །རང་ནོར་ཌཱཀྐིའི་ཐུགས་བཅུད། །དུས་སུ་ལོན་པ་ཨེ་ནམ། །བསྟན་དང་འགྲོ་བའི་དོན་གཉིས། །ལྷོ་ནས་འབྱུང་བ་ཨེ་ནམ། །འདི་སྣང་སྒྱུ་མའི་འཕྲུལ་ལ། །ཐུགས་སུན་སྐྱོ་ངལ་མི་དགོས། །པདྨའི་ཞལ་ཆེམ་མི་འགྱུར། །དུས་སུ་སྨོན་ལམ་འཛོམ་ངེས། །ཞེས་ཟེར། །འབྱུང་འགྱུར་གྱི་ལུང་བསྟན་གསུངས་པ་གཏེར་གཞུང་དུ་གསལ། །དེ་ནས་རང་ལོ་ཉེར་གསུམ་ལོར་སྨར་གྱི་གནས་ལྕགས་རི་འོད་འབར་ལ་གནས་འདུས་ཡོད་པས། དེ་ཀར་སོང་ནས་ཞག་ཁ་ཤས་ལ་སྐོར་བ་བྱེད་ཀྱིན་ཡོད་སྐབས། གནས་བདག་བྱ་ཕོ་རོག་ལ་སྤྲུལ་ནས་འོང་སྟེ། སྒྲོལ་དཀར་ཡིད་བཞིན་ཚེ་འཕེལ་གྱི་ ༢༠༥༽ཟབ་ཤོག་ཤེལ་སྒྲོམ་ཟུར་དྲུག་པ་ཞིག་དངོས་སུ་བདག་ལ་གཏད་པ་དེར་འདུས་ཀྱི་མཐོང་ཆོས་སུ་འགྱུར་བས། ཀུན་གྱིས་ང་རང་ལ་ཁྱོད་གཏེར་སྟོན་རེད་ཅེས་གྲགས་སོ། །གཞན་ཡང་གནས་དེ་ཀ་ན་གུ་རུའི་ཟབ་སྒྲུབ་ཀྱི་ཆོས་སྐོར་བླ་མ་དགོངས་པ་འདུས་པའི་ཟབ་ཤོག་གཡུ་གཟི་མཆོང་གསུམ་གྱི་སྒྲོམ་བུ་གསུམ་འདུག་ཀྱང༌། ཐབས་གྲོགས་དང་ཆོས་བདག་མ་འཛོམ་པའི་དུས་དབང་གིས་ཆོས་སྨན་དང་གུར་གུམ་ཙམ་ལས་རྟེན་འབྲེལ་བཏང་སྙོམས་ལ་སོང༌།

དེ་ནས་ལོ་ཁྱིམ་དེ་ཀའི་ཟླ་བ་བདུན་པའི་ནང་དུ་རྒྱལ་སྲས་ཁོང་དཔོན་གཡོག་ཆ་ཤས་བཅས་ཨ་ཞང་སང་ཡོད་སར་བྱོན་སོང༌། བདག་མ་གཉིས་དང་སློབ་བུ་ཐུབ་བསྟན་བཟང་པོ། དགེ་མ་དགེ་མཚོ་དང༌། ཆོས་ཕྲེང་གཉིས་བཅས་རི་ཁྲོད་ལ་བསྡད་ཡོད་སྐབས། །ཆོས་ཕྲེང་གིས་འདི་སྐད་ཟེར། འུ་ཅག་རྣམས་ཐུན་བཅད་དུས་རང་ས་སའི་ཁྱིམ་ལ་འདུག ཇ་གསོལ་རན་དུས་ལྷན་དུ་འཚོགས་ནས། ཁྱེད་ཀྱིས་ངེད་ཅག་རྣམས་ལ་ཆོས་ཀྱི་བསླབ་བྱ་རེ་དགོས་ཟེར། བདག་གིས་ཇི་ལྟར་བྱས་ན་ཆོག་གི་དང༌། འུ་ཅག་ལྷན་དུ་འཚོགས་པ་རྒྱལ་སྲས་ཀྱིས་སྙན་སོང་ཚེ། ང་རང་ལ་བཀའ་བཀྱོན་ཕྱག་འབེབ་རེ་ཨེ་གནང་སྙམ་གི་སྨྲས་ཚེ། མོ་ན་རེ། དེས་ན་གཅོད་ཐུན་རྗེས་སུ་ཁྱེད་ཀྱི་མདུན་ལ་ངེད་ཅག་རྣམས་འོང་དགོས་ཟེར། བདག་གིས་ཀྱང་སྨྲས་པས། ཁོང་རྣམས་བདག་གི་སར་ཐོན་བྱུང་བས། རང་གཏེར་གྱི་སྒོ་ནས་སྐུ་གསུམ་རང་གྲོལ་གྱི་ལམ་ ༢༠༦༽ཁྲིད་དང༌། །རྨ་ལམ་འོད་གསལ་གྱི་ཁྲིད་སྦྱང་རྣམས་བཤད་པས། སློབ་བུ་ཐུབ་བསྟན་བཟང་པོ་ལ་རྨི་ཁྲིད་ཀྱི་སྒོ་ནས་ཉམས་ལེན་བོགས་ཐོན་པའི་རྟགས་མཚན་ངེས་པར་བྱུང༌། གཞན་རྣམ་གཉིས་ཀྱང་ཉམས་ལེན་ལ་ཤིན་ཏུ་གློ་ཐུབ་ཅིང་འདུག་ཚུག་པ་རེ་བྱུང་འདུག དེ་སྐབས་ནུབ་གཅིག་བདག་གིས་ཁོང་རྣམས་ལ་སྤྲོས་མེད་དོན་གྱི་དབང་བསྐུར་བ་ཡིན་སྨྲས་ནས། ཐུབ་བསྟན་བཟང་པོ་ལ་བདག་གི་ཞྭ་ལག་ཏུ་བཞག དགེ་མཚོ་ལ་བདག་གི་ལྷམ་གཅིག་དེ་གཏད། ཆོས་ཕྲེང་ལ་བདག་གི་ལྷམ་སྒྲོག་གཉིས་གཏད། དེ་ནས་བདག་གིས་འཇིག་རྟེན་གྱི་གླུ་ལ་དྲངས་ཏེ་འདི་སྐད་སྨྲས། གཟུགས་མེད་གཟུགས་བྲལ་མཚོན་བྱེད་དེས། །མཚོན་བྱ་འདི་ཞེས་བརྗོད་ལས་འདས། །འདི་ནི་རང་བཞིན་དག་པའི་དོན། །ཤེས་པར་གྱིས་ཤིག་སྐལ་ལྡན་རྣམས། །ཞེས་སྨྲས་ནས། ངེད་ཅག་རྣམས་གད་མོ་བྱེད་ཀྱིན་ཡོད་པས། གཟུགས་མ་མངོན་པར་སྐད་སྙན་པོ་ཞིག་ཚོར་བྱུང་བས། ཁོང་རྣམས་ཀྱིས་ས་གནས་ཞིག་ཡིན་པར་འདུག་ཟེར། བདག་གི་དེའི་སྐད་ཀྱི་གདངས་ལས་འདི་སྐད་ཐོས།

ཨེ་ཨེ། པདྨའི་མཚོ་ལ་འཁོར་བའི། །གསེར་གྱི་མདངས་འཛིན་ལྷ་བྱ། །ལོངས་སྤྱོད་རང་མཚོ་བོར་ན། །འདམ་གྱི་སྐྱོན་ལ་ཉེ་འོང༌། །ལྷོ་མོན་གཡུ་བྱ་སྔོན་མོ། །ཙན་དན་བསིལ་གྲིབ་མེད་ཚེ། །སྦྲང་ཆར་སིལ་མས་མི་སྐྱོབ། །སྔོན་སྨོན་ལས་འཕྲོ་ལྡན་ཡང༌། །ལེ་ལོའི་གཡེང་དང་མ་བྲལ། །གསེར་དང་ར་གན་མདངས་ལ། །གསལ་བྱེད་ ༢༠༧༽ནུས་པ་ཞན་པས། །ཀུན་གསལ་ནམ་མཁའི་བུ་མོ། །ཆུ་འཛིན་གཡའ་ཡིས་གོས་སྲིད། །བྲག་གི་སྤྲེའུའི་འཛུམ་མདངས་( ཡོས་བུ་ལོ་བ )། །ཅིང་ཤེས་རྒྱལ་པོས་བསུས་འོང༌། །ཤེས་རབ་མདའ་མོ་མ་ཞན། །རང་དོན་སབྟས་བསྒྲིབ་སྲིད། །ཨ་ཡི་མིང་འཛིན་སེམས་དཔའི། །ཡན་ལག་ལས་སྐྱེས་ནིརྨ། །ཡལ་ཀའི་རི་དྭགས་འཛིན་དེའི། །སེམས་སྤྲིན་བཅུད་ལ་རོལ་ན། །གཅིག་ལ་གཅིག་རྟེན་འབྲེལ་འབྱུང༌། །མི་རིང་དབང་སྒོར་གསལ་ངེས། །མཁའ་འགྲོ་འདུས་རྫོང་གནས་ན། །བྲག་དཀར་སེང་གེ་འགྱང་འདྲའི། །གཡས་ཟུར་ཆོས་འབྱུང་རིས་སུ། །དུས་ནི་གཡང་དཀར་འཛུམ་ཟེར། །རྟེན་དང་འབྲེལ་འབྱུང་ལྡན་ན། །ཟབ་པའི་གནད་བྱང་གབ་སྒྲོམ། །མི་འགྱུར་གཏེར་དུ་སྦས་ཡོད། །དེ་བཏོན་འགྲོ་དོན་མཐའ་རྒྱས། །རྒྱ་སྟག་ལོ་ཡིས་བསུ་ངེས། །དུས་དང་དུས་སུ་འབྱུང་འགྱུར། །ཟུར་བབ་མེ་ལོང་ངོས་ལ། །སྒྱུར་འཕྲུལ་བརྡ་རུ་ཤར་ངེས། །ཟབ་གཏེར་བྲི་སྤེལ་ཁྲོལ་སྡོམ། །གནས་དུས་ཡུལ་ལ་དཔྱོད་དགོས། །རྟེན་འབྲེལ་དུས་བབ་མེད་ན། །མི་འདོད་རང་ལ་འཁོར་ངེས། །ངེས་ངེས་བརྡ་ཚིག་རི་མོ། །ཙིཏྟའི་ཀློང་དུ་ཨ་ཐམ། །ཞེས་ཟེར་བ་ཐོས་ཀྱང་སྦས་གསང་བྱས་ཏེ་བཏང་སྙོམས་ལ་བཞག་གོ། དེ་ནས་ཉིན་གཅིག་ཆོས་ཕྲེང་དང་ལྷན་དུ་འབུད་ཤིང་ཐུ་བ་ལ་སོང་བའི་ལམ་ཁ་ནས་སྦྲུལ་གཉིས་ཀྱིས་ཨ་བྲ་ཞིག་བསད་ནས། དེའི་རོ་ཡར་འཐེན་མར་འཐེན་བྱེད་གྱིན་འདུག་པས། བདག་གིས་འདི་ཅི་ཡིན་སྙམ་ནས་ ༢༠༨༽བལྟས་འདུག ཆོས་ཕྲེང་ཤིང་ཡོད་སར་སྔོན་ལ་བུད་སོང༌། ང་རང་རྗེས་སུ་ལྷག་པས་སྦྲུལ་གཉིས་པོ་གཅིག་ཏུ་གྱུར་ནས་ཨབ་རོ་ལ་ཐིམ་སོང༌།

ཨབ་རོ་རི་བོང་ཞིག་ཏུ་གྱུར་སོང་བས། བདག་གིས་སྣང་བ་མཚར་ཆེ་ནས་གླུ་འདི་འདྲ་ཞིག་བླང་ངོ༌། ཕ་ཀུན་མཁྱེན་མཚོ་སྐྱེས་རྡོ་རྗེ་དེ་མཁྱེན་ནོ། །དུས་འདི་ཕྱི་བར་གསུམ་ཐུགས་རྗེས་རང་གཟིགས་མཛོད། །ཆོས་མི་རྟག་འདུས་བྱས་འཁོར་བ་ཡི་མཚན་ཉིད། །དེ་བསམ་ཞིང་མཐོང་ན་སྒྱུ་མ་ཡི་ཆོ་འཕྲུལ། །དོན་སྙིང་པོ་མེད་པ་འགྱུར་བ་ཡི་སྡུག་བསྔལ། །སྔོན་མཐོང་བའི་སྦྲུལ་གཉིས་ཨབ་རོ་ལས་མི་སྣང༌། །ད་ཨབ་རོ་མི་རྟག་རི་བོང་ལ་འགྱུར་སོང༌། །ལས་འདི་འདྲ་མཐོང་ཚེ་འཁོར་བ་ལ་ཡིད་ཞུམ། །ཆོས་འདུས་མ་བྱས་དབྱིངས་གདེང་ཐོབ་ཞིག་མེད་ན། །ཡུལ་འདི་སྣག་མི་རྟག་སྒྱུ་མ་ཡི་གྲོང་ཁྱེར། །ལས་ཅི་བྱས་ཟིན་མེད་སྤོས་རྒྱ་ཡི་རིས་བཞིན། །དོན་སྙིང་པོ་མེད་པའི་ཁོ་ཐག་དེ་ཆོད་བྱུང༌། །ད་ལ་འུར་གནས་ངན་འཁོར་བ་དེ་སྤངས་ནས། །གནས་མི་མེད་དབེན་རིར་གཅིག་པུ་ལ་འདུག་སྤྲོ། །ལས་མི་རྟག་དྲི་ཟའི་ཡུལ་ཁྱིམ་དེ་དོར་ནས། །ཆོས་མི་གནས་གཏན་སྲིད་ཟིན་པ་ཞིག་བྱེད་དོ། །འཁྲུལ་སྣང་བ་སྒྱུ་མའི་ཆོ་འཕྲུལ་དེ་དོར་ནས། །གང་ཤར་གྲོལ་གཉིས་མེད་ཡེ་ཤེས་ཀྱི་ཀློང་དུ། །གདངས་ལྷུན་གྲུབ་ཆེན་པོའི་རོལ་པ་རུ་དག་མཉམ། །གཞི་ཀུན་བཟང་རྒྱལ་ས་ཟིན་པ་རང་བྱེད་དོ། །ཅེས་སྨྲས་ནས་ང་རང་ཡར་ཆོས་ཕྲེང་སར་འགྲོ་གྲབས་བྱེད་ཀྱིན་ཡོད་པས། །རི་ ༢༠༩༽བོང་དེ་རླུང་འཚུབ་ཞིག་ཏུ་གྱུར་ནས་གཟུགས་མི་མངོན་པར་སྒྲ་སྐད་འདི་ཐོས། ཁྱོད་མི་མིན་གནས་ཀྱི་ཌཱཀྐི་མ། །ཆོས་སྟོང་ཉིད་རྟོགས་པའི་གདེང་རེ་ཆེ། །ང་ཡུལ་ཀུན་ཉུལ་བའི་རྒྱལ་པོ་ཡིན། །ཁྱོད་གླགས་ཚོལ་ཨེ་རྙེད་ལྟ་བུ་འོང༌། །འཕྲུལ་ཡ་མ་ཟུང་གིས་ལྟས་ངན་བསྟན། །ཁྱོད་སྒྱུ་མའི་སྣང་བས་བསླུ་མ་ནུས། །གང་སྣང་དང་གང་ཤར་གདམས་པར་མཐོང༌། །དེ་ངོ་མཚར་ཆེ་འོ་བཟོད་པར་གསོལ། །ཞེས་ཐོས་པས། །བདག་གིས་བསམ་པ་ལ། དེ་ཐེའུའི་རྒྱལ་པོའི་ཆོ་འཕྲུལ་ཞིག་ཨེ་ཡིན་སྙམ་ཡང༌། །དམ་ལ་འདོག་ལོང་མ་བྱུང་ནས་ཁོ་རང་གནས་ལ་བུད་ཐལ། །རང་ཡང་ཤིང་ཐུ་རུ་སོང་བས། །ཆོས་ཕྲེང་ན་རེ་ཁྱེད་ཀྱི་སྐལ་བའི་ཤིང་ང་རང་གིས་ཐུས་ཡོད་ཟེར།

ཡང་བདག་གིས་ཤིང་ཐུ་མ་དགོས་ན་འུ་ཅག་གཉིས་བསོ་ལུག་བྲག་དཀར་ཡོད་ས་དེ་ཀར་ཨེ་འགྲོ་སྨྲས་ཚེ། མོ་ན་རེ་འགྲོ་དང་ཆོག་གི། །གནས་དེ་ཀ་སྔར་མགར་ར་བླ་མས་ཀྱང་ཁོང་གི་གཏེར་གནས་ཤིག་ཡིན་གསུངས་པ་ཐོས་མྱོང་ཟེར། དེ་ཀར་ངེད་གཉིས་སོང་བའི་ལམ་ཁ་ནས་སྐྱ་སྐོར་གྱི་མི་ཞིག་དགོན་ནང་ལ་སོང་སྟེ་ཡར་འོང་བ་དང་འཕྲད་པས། མི་དེའི་ཡ་ཁ་ཤོ་འདུག་མིང་ལ་དོན་རྣམ་ཟེར་བ་ཞིག་ཡིན་ཀྱང༌། །ང་རང་གིས་ཐབས་གྲོགས་མ་ལོན་པ་དང༌། ཁོ་ཡི་ཡ་ཁ་མེད་པ་གཉིས་དུས་འཛོམ་པ་ལ་རྐྱེན་ནས། །བདག་གིས་འདི་ལྟར་བསམ་བྱུང༌། །སྐྱེ་བ་འདི་རུ་ལས་ཅི་ལ་བརྩོན་ཀྱང་མགར་གཏེར་ཆེན་གྱི་ཟབ་གཏེར་རྣམས་ལ་བདག་གིས་ ༢༡༠༽འཛིན་སྐྱོང་གི་ཞབས་ཞུ་འོང་དཀའ་འདུག་སྙམ་ནས། གནས་དེ་ཀ་ལ་ཟབ་ལམ་མཁའ་འགྲོའི་གསང་མཛོད་ཀྱི་ཆོས་སྡེ་པྲ་ཁྲིད་ཡེ་ཤེས་ལམ་ཟབ་ཀྱི་ཟབ་ཤོག་བསྭེ་སྒྲོམ་ཆོས་སྨན་དང་བཅས་བཞུགས་ཀྱང་རྟེན་འབྲེལ་གཞན་དབང་ལ་སོང་བས། བདག་མྱུར་བར་ཕྱིར་ལོག་དགོས་སྨྲས་པས། །མོ་ན་རེ་འུ་ཅག་གཉིས་བྲག་དཀར་ཡོད་སར་འགྲོ་དགོས་པ་ཨོ་ཡིན[ མིན་ནམ ]། ད་ཐག་ཡི་( དེ་ཙམ )མེད་པས་དེ་ཀར་འགྲོ་ཟེར། ཡང་བདག་གིས་ད་མི་འགྲོ་ད་ལྟ་( འདིར་དགོང་མོའི )འགོར་ཆེས་སོང་ན་རྒྱལ་སྲས་སང་གིས་བཀའ་བཀྱོན་གནང་འོང༌། མིན་ཀྱང་དབྱངས་ཅན་སྒྲོལ་མ་ཐུབ་བཟང་ལ་བཅོལ་ཡོད། དེ་དུས་ནི་གོ་ན་རྒྱལ་སྲས་ནས་བཀའ་བཀྱོན་གནང་ངེས་པ་ཡིན་སྨྲས་ནས། ངེད་གཉིས་འབུད་ཤིང་ཁུར་ནས་ཕྱིར་འོང་བས། ཆོས་ཕྲེང་ན་རེ། ཁྱེད་ཕ་ཡུལ་ལ་ཡོད་དུས་ཕ་མའི་གཅེས་ཕྲུག་སྐྱིད་པོ་རེད། ད་མི་ཡུལ་ས་མཐའ་འདི་ལྟ་བུའི་ཡུལ་ངན་ལ་སེམས་ལོས་གཅོང་ཨེ་རེད་ཟེར། བདག་གིས་སྨྲས་པ། ཉོན་དང་ཡིད་མཐུན་ཆོས་ཕྲེང་ལོ། །སྨན་ང་ཡི་ལོ་རྒྱུས་བརྗོད་མི་ལངས། །ང་མོ་ལོ་ཉི་ཤུ་རྩ་གསུམ་ཡིན། །ལམ་་བཟང་ངན་བདེ་སྡུག་གྲངས་མང་བའི། །རྒན་བརྒྱད་ཅུ་པ་ཡི་སྡུག་བསྔལ་མཚུངས། །ང་དང་པོ་ཕ་མའི་གཅེས་ཕྲུག་བྱས། །ཟས་དཀར་གསུམ་མངར་གསུམ་བཅུད་ཀྱིས་གསོས། །ལུས་བཀྲག་མདངས་གོང་མ་ལྷ་དང་མཉམ། །རྒྱན་ཡོ་བྱད་རིན་ཆེན་སྣ་ཚོགས་དང༌། །གོས་དར་སོགས་རིན་ཐང་ཆེ་བས་

༢༡༡༽སྤྲས། །མི་ཀུན་གྱིས་ཆུང་མར་ཐོབ་ཤ་བྱེད། །ནོར་ལོངས་སྤྱོད་དུ་མས་བསྙེན་བཀུར་བྱེད། །ངའི་ཕ་མ་འབྱོར་ལྡན་དབང་བཙན་པས། །སེམས་སྣང་བ་མཐོ་ཞིང་ཆོས་མ་དྲན། །ང་བར་དུ་དཀོན་མཆོག་ཐུགས་རྗེ་ཡིས། །གནས་རང་ཡུལ་སྲིན་པོའི་གླིང་དུ་མཐོང༌། །མ་ཉེ་འབྲེལ་འཁོར་བའི་ལྕགས་སྒྲོག་ཤེས། །ལུས་མཛེས་པ་དུག་ལྔའི་གཞི་རུ་གོ། །ནོར་ལོངས་སྤྱོད་སྡིག་པའི་ས་བོན་མཐོང༌། །གནས་ངེས་མེད་འགྲིམས་པའི་བློ་སྐྱེས་ནས། །ས་ནག་པོ་རྐང་པའི་འགྲོས་ཀྱིས་བཅད། །སྤྲིན་དཀར་པོ་མགོ་ཡི་ཞྭ་བཞིན་གྱོན། །ཟས་ལོངས་སྤྱོད་ཆུ་ནག་རླུང་ལ་བརྟེན། །ལུས་བཀྲག་མདངས་རོ་ལང་ཐལ་མདོག་འདྲ། །གོས་བསེར་བུ་མི་ཁོག་ཧྲལ་ཧྲུལ་གོན། །མི་ཀུན་གྱིས་སྤྲང་མོ་འདྲེ་མོ་ཟེར། །ཕྱོགས་ཉེ་སར་འདུག་ཏུ་མི་སྟེར་ཞིང༌། །ཟ་ལྷག་དང་འཐུང་ལྷག་རྒྱང་ནས་སྦྱིན། །ལས་དེ་ལྟར་བྱུང་ཡང་སྙིང་རུས་བྱས། །བླ་ལྷག་བསམ་དག་པའི་ཆོས་ལམ་བསྙེག །ཡུལ་ས་ཐག་རིང་བའི་ངལ་དུབ་ཆེ། །དགུན་གྲང་ལྷགས་ངད་པས་མགོ་ལུས་ཀྱི། །ལྕེ་མིན་པའི་ཤ་ལྤགས་ཆུ་བུར་སོང༌། །ཁྲག་རྣག་གཉིས་ཆད་མེད་རྒྱུན་དུ་འོང༌། །ནད་ཟུག་ཟེར་མི་བཟོད་ཡུན་རིང་བ། །གྲང་དམྱལ་དང་ཁྱད་མེད་ལྟ་བུར་བྱུང༌། །དཔྱིད་ནམ་ཟླའི་དུས་རྟགས་མུས་ལ་བྱུང༌། །ཟས་ཁམ་གཅིག་མ་རྙེད་ཡི་དྭགས་འདྲ། །ཕྱི་སྐྱི་སེར་རླུང་གིས་རབ་ཏུ་སྡང༌། །ནང་ཟས་མེད་གོས་མེད་གཉིས་ཀྱིས་མནར། །ཡན་ལག་གི་ནུས་པ་རྩལ་ཤུགས་ཆུང༌། ༢༡༢༽ལུས་མི་ཁྱག[ ཐེག ]ས་སྒྲོ་ལུང་ཆད་འདྲ། །སེམས་འགྲོ་སྙིང་ཤར་ཡང་ས་མ་ཆོད། །ཕྱི་འབྱུང་བ་རླུང་ཆེན་གཡོ་བའི་དུས། །བདག་ལུས་པོ་ཤོག་སྐྱ་ལྟ་བུར་ཁྱེར། །མུ་གེ་ཡིས་གདུང་ནས་དྲན་པ་ཉམས། །བཟོད་དཀའ་བའི་སྡུག་བསྔལ་དེ་འདྲ་མྱོང༌། །ཤི་མ་མྱོང་དམྱལ་བར་སྐྱེས་དང་མཚུངས། །ང་ཐ་མ་མི་ཡི་བྲན་གཡོག་བྱས། །ལས་ཟིན་མེད་འཁོར་བའི་བྱ་བར་འབད། །དོན་སྙིང་པོ་མེད་པའི་ཚུལ་མཐོང་ཀྱང༌། །ལྷ་བླ་མའི་ཞལ་ལུང་ཇི་བཞིན་དུ། །ད་ཇོ་མིན་ནག་མིན་ཙམ་དུ་སོང༌། །སྔོན་བསགས་པ་ངན་པའི་སྟོབས་ཤུགས་ཀྱིས། །གནས་གང་དུ་སོང་ཡང་བྲན་གཡོག་རེད། །ཆོས་གཏེར་ལ་དབང་ཡང་མི་ངོར་ཤོར། །དུས་རྟེན་འབྲེལ་ཡོད་ཀྱང་སབྟས་བསྒྲིབས། །རྗེ་མི་ལ་རས་པའི་གསུང་ཇི་བཞིན། །ངས་འདོད་གྲོགས་པོས་ང་མི་འདོད། །ང་འདོད་གྲོགས་ངན་ངས་མི་འབྲེལ། །མགོན་པདྨའི་སྨོན་ལམ་ཐུ་བཙན་པས།

ད་ཕན་ཆད་ཅི་འགྱུར་ཆ་མི་ཆོད། ཅེས་གླུ་རུ་བླངས་པས། །མོ་རང་ངུ་གྱིན་འདུག་པས། བདག་གིས་ཧ་ཆེན་པོ་ཞིག་བྱས་པ་ལ་རྐྱེན་ནས་ཁུར་ཐག་ཆད་དེ། འབུད་ཤིང་ལུང་བ་ཐུར་དུ་མགོ་བརྒྱབ་མཇུག་བརྒྱབ་བྱས་ནས་འཐོར་སོང་བས། ཆོས་ཕྲེང་མོ་རང་འབུད་ཤིང་གི་རྗེས་དེད་ནས་སོང༌། བདག་གིས་ཤུལ་དུ་བསྡད་ནས་རྡོ་ལེབ་ཆེ་བ་ཞིག་གི་ངོས་ལ་མི་རྟག་འཆི་བ་དྲན་པའི་གདུང་བྱང་ཞིག་བྲིས་ནས་ཡོད་པས། མོ་རང་གི་འབུད་ཤིང་ཅུང་ཟད་ཞིག་ལས་རྗེས་མ་ཆོད་ནས་ཐོན་བྱུང་ ༢༡༣༽བས། བདག་གིས་མི་རྟག་སྒྱུ་མའི་འཁྲུལ་འཁོར་འདི་འདྲ་རེད་སྨྲས་པས། མོ་ན་རེ། ད་ལྟ[

དགོང་མོ ]འུ་ཅག་གཉིས་ལ་རྒྱལ་སྲས་ནས་མི་རྟག་སྒྱུ་རྒོད་ལྟ་བུ་ཞིག་ཨེ་མི་ཡོད[ ཡོད་ལས་ཆེ ]ཟེར། དེ་ནས་རང་ཁྱིམ་ལ་འོང་བས་འཁྲུག་སློང་ཅུང་ཟན་རེ་བྱུང་ཡང་དགོས་མེད་ཡི་གེ་མང་བར་དོགས་ནས་མ་བྲིས་སོ། །དེ་ནས་ཡང་ལོ་ཁྱིམ་དེ་ཀའི་ཟླ་བ་དགུ་པའི་ནང་དུ་སྐྱབས་རྗེ་ཐམས་ཅད་མཁྱེན་པ་སྤྲུལ་སྐུ་ཡིད་བཞིན་ནོར་བུ་དེ་ཉིད་སྨར་སྨད་ཕྱོགས་ཀྱི་གནས་ལྕགས་རི་འོད་འབར། བཀྲ་ཤིས་སྒོ་མང༌། ཁྲོས་མའི་གནས་སོགས་ནས་ཟབ་གཏེར་རེ་སྤྱན་དྲངས་པ་དང༌། དེའི་ཞོར་ལ་ཡུལ་གྲོང་རྣམས་ལ་འབྲུ་བསོད་རེ་མཛད་པའི་དོན་གྱིས་རང་གནས་ཀྱི་ཉེ་ཆར་འཕྲང་གཉིས་བར་ལ་བྱོན་ཡོད་པ་ཐོས་ཚེ། ང་རང་གིས་མཇལ་དུ་འགྲོ་འདུན་སྐོམ་པ་ཆུ་ལ་གདུང་བ་ལྟ་བུར་ཡོད་ཀྱང༌། རྒྱལ་སྲས་ལ་ཞུ་མ་སྤོབས་ནས་བཏང་སྙོམས་ལ་བསྡད་ཡོད་སྐབས། རྗེ་དེ་ཉིད་རང་བསམ་གྱིས་དཔོན་གཡོག་ཁ་ཤས་བཅས་རྒྱལ་སྲས་སང་གི་སྐུ་མདུན་ལ་བྱོན་ནས་ཕན་ཚུན་གཉིས་ཀས་དབང་ལུང་རེའི་ཆོས་འབྲེལ་མཛད། དེ་སྐབས་རྗེ་དེ་ཉིད་ཀྱིས་བདག་ལ་དངོས་རྫས་གཡུ་བྱུར་ལྔ་དང༌། ལྷ་རེག་དྲི་བྲལ་བཅས་གནང་ནས་ལུགས་གཉིས་ཀྱི་ཞལ་ཏ་མཛད། བདག་གིས་ཀྱང་བྱིན་རླབས་ཆེ་བ་འགྲུབ་རྟགས་མྱུར་བའི་ཟབ་གཏེར་གསར་ཕབ་ཀྱི་བསྐུལ་བ་པོ་བྱས་པས། རྗེ་དེ་ཉིད་ཀྱིས་ཀྱང་བདག་གི་བསམ་པ་བཞིན་ཟབ་ཆོས་ཀྱི་ ༢༡༤༽གདམས་པ་གནང་བས། ང་རང་གི་ཟབ་གཏེར་བྲི་ཕབ་ནུས་པའི་གསོས་སུ་གྱུར་ཅིང༌། ཆོས་ཉིད་མཁའ་འགྲོའི་གསང་མཛོད་ཀྱི་ཆོས་སྐོར་འཇམ་དཔལ་དམར་སེར་གྱི་སྒྲུབ་ཐབས་དང༌། ཇོ་མོའི་ཐུགས་དམ་ཕུར་སྒྲུབ་དཔའ་བོ་གཅིག་སྒྲུབ། མཚོ་རྒྱལ་སྒྲུབ་སྐོར་སྙན་རྒྱུད་ཐེམ་མེད་ཟབ་མོ་རྣམས་ཀྱི་བརྡ་ཁྲོལ་བྱུང་ནས་གསལ་ཁྱབ་ཏུ་བྲི་སྤེལ་བྱེད་ནུས་པ་བྱུང་ངོ༌། །དེ་ནས་རང་ལོ་ཉེར་བཞིའི་ལོར་སློབ་བུ་ཐུབ་བསྟན་བཟང་པོ་དང་ལྷན་དུ་རི་ངོགས་ལ་སྒོག་པ་ཐུ་རུ་སོང་བའི་ཚེར་སྤུང་ཞིག་གི་སྟེང་ནས་བྱིའུ་ཡིད་དུ་འོང་བ་ཞིག་བབ་ནས་འདི་སྐད་ཟེར།

ཏིང་ཏིང་འབོད་པ་ལྷ་ཡི་སྐད་རེད། །ལྡེམ་ལྡེམ་བརྗོད་པ་ང་ཡི་ཕ་སྐད། །སྐད་འགྱུར་སྡེབ་སྦྱོར་ཌཱཀྐིའི་གསང་ཚིག །རིགས་ལྡན་རྣལ་འབྱོར་ཁྱོད་ལ་སྤྲིང་ཡོང༌། །མ་ཡེངས་འདི་དོན་སྙིང་ལ་ཆོངས་མཛོད། །ཤར་གྱི་རྟ་བདུན་ཚ་ངར་ལྡན་ཡང༌། །ནུབ་ཀྱི་སྐྱི་བསེར་ལས་ཀྱིས་འཕྲད་འོང༌། །ལྷོ་ཡི་ཁུ་བྱུག་ལམ་བསྒྲོད་རིང་ཡང༌། །ནམ་ཟླའི་འབོད་པ་དུས་ཀྱིས་བསུ་འོང༌། །པདྨའི་ཞལ་ཆེམ་བསླུ་བ་མེད་པས། །ཌཱཀྐིའི་བརྡ་བྱང་ཇི་བཞིན་སྒྲུབས་དང༌། རང་སྐལ་སེམས་དཔའ་དུས་སུ་འཕྲད་ངེས། །ཆོས་འཛིན་སྐྱེས་བུ་དྷརྨཱ་མ་ཏིའི། །ཟུར་བབ་རྟེན་འབྲེལ་དབང་སྒོར་ངོམ་ནས། །དེ་ལ་རྟོག་དཔྱོད་གནད་གཟབ་གལ་ཆེ། །འདི་སྣང་བདེ་སྡུག་བྱིས་པའི་རྩེད་མོ། །ཐུགས་སུན་སྐྱོ་ངལ་ཡི་ཆད་མི་དགོས། །ཌཱཀྐིའི་ཕོ་ཉ་ཡིད་བཞིན་ནོར་འདྲ། །མི་འདོད་བཞིན་དུ་དོན་ ༢༡༥༽གཉིས་འབྱུང་འོང༌། །གྲོགས་དང་འཐབ་མཁོན་ཉེར་ལེན་སྤོངས་ལ། །ངེས་མེད་གནས་སུ་སྒྲུབ་ཚུགས་ཟུངས་དང༌། །གྲོགས་དང་ཆོས་འཛིན་ལས་ཀྱིས་འཕྲད་ནས། །ཟབ་མོ་གཏེར་གྱི་ཕ་ཕོགས་ཐོབ་ངེས། །དེ་སོགས་ཙིཏྟའི་ཀློང་དུ་སྦས་རྒྱ། །ཨེ་གོ་ཨེ་གོ་རིགས་ལྡན་རྣལ་འབྱོར། །ཞེས་ཟེར་བས། བདག་གི་བསམ་པ་ལ་བྱིའུ་འདི་དཔལ་རི་ནས་འོང་བ་ཨེ་ཡིན། དེ་ཡིན་ན་དྲི་བ་དྲི་ལན་ཞིག་བྱས་ནས་གོ་ངེས་པ་ཡིན་སྙམ་ནས་འདི་སྐད་སྨྲས། ཨེ་མ་ཨེ་མ་འཕྲུལ་ལྡན་བྱིའུ་ཆུང༌། །ཁྱེད་ཡུལ་གང་གི་ཕྱོགས་ནས་བྱོན་པ། །ལམ་ཐག་རིང་ངམ་ཉེ་བའི་ཕྱོགས་གང༌། །འབྱོན་སར་གཤོག་རྩལ་ངལ་དུབ་ཨེ་བྱུང༌། །ཁྱོད་ཀྱི་ཡུལ་ཕྱོགས་བདེ་སྐྱིད་ལྡན་ནམ། །ང་ལ་ངག་གསལ་གསང་ཚིག་བསྐུར་མཁན། །ཌཱཀྐིའི་མཚན་ལ་ཇི་འདྲ་ཟེར་ལགས། །རང་དོན་མི་འགྲུབ་མི་ཡི་བྲན་གཡོག །གཞན་དོན་མི་འོང་ཁོ་ཐག་ཆོད་ལགས། །ད་ནི་བདེ་བདེ་མཁའ་འགྲོའི་གླིང་དུ། །ལུས་དམན་བདག་ནི་འགྲོ་སྙིང་འདོད་བྱུང༌། །ཤེལ་དཀར་མཚོ་རྒྱལ་སྨོན་ལམ་སྟོབས་ཀྱིས། །ཡང་ཟབ་ཁྱད་པར་གཏེར་ལ་དབང་ཡང༌། །བདག་ནི་ལུས་དམན་སྤོབས་པ་ཆུང་བས། །གྲོགས་དང་ཆོས་འཛིན་ཐབས་ཀྱིས་མི་འགུགས། །ཡུལ་མི་མཆོག་དམན་སྐྱེ་འགྲོ་རྣམས་ལ། །ཕར་ལ་སྡང་སེམས་སྦྱོར་བ་མེད་ཀྱང༌། །ཚུར་ལ་མི་འདོད་སྣ་ཁ་སྟོན་ཅིང༌། །ལོག་ལྟ་བསྐུར་འདེབས་གླིང་གཞི་བྱེད་འདུག

།ད་ནི་བན་ནག་གྲོང་ནག་ཡུལ་ལ། །ང་ཡིས་ཟབ་གཏེར་ཚིག་གཅིག་མི་ ༢༡༦༽སྤེལ། །སྒྲོམ་དང་ཟབ་ཤོག་ཡང་རྒྱར་སྦས་ནས། །གྱི་ནའི་ཚུལ་གྱིས་རྒྱལ་ཁམས་འགྲིམ་འགྲོ། །ཞེས་སྨྲས་ཚེ། ཡང་བྱིའུས་སྨྲས་པ། གསོན་དང་རིགས་ལྡན་དབང་མོ། །འཕྲུལ་གྱི་མཁའ་ལྡིང་འོད་འབར། །ཡུལ་ཕྱོགས་ཕྱོགས་མེད་ལྔ་ལྡན། །དཔལ་རིའི་ཁྲོད་ནས་འོང་བ། །གཤོག་རྩལ་ངལ་དུབ་མ་བྱུང༌། །ལྷ་ལམ་རླུང་དང་འགྲོགས་འོང༌། །མཁའ་འགྲོའི་བརྡ་ཚིག་རོལ་མོ། །ལས་ཀྱི་དབང་མོའི་གསང་གཏམ། །ཁྱོད་ནི་མཁའ་འགྲོའི་གླིང་དུ། །རེ་ཞིག་དུས་ལ་མ་བབ། །གླང་གི་རྭ་རྩེ་ངོམས་དུས། །ཕྱོགས་མིན་ཕྱོགས་ཀྱི་གྲོགས་འདི། །འཛུམ་དྲུག་མདངས་ཀྱིས་བསུས་འོང༌། །མ་དང་མཁའ་འགྲོའི་ད་ལར། །རྒྱུན་དུ་ཚོགས་གཏོར་གྲངས་འབུངས། །བཟང་ངན་ལས་ཀྱིས་བྱེད་པ། །རྟེན་འབྲེལ་ཁོ་ནར་རག་ལས། །གྲོགས་དང་ཆོས་འཛིན་འཕྲད་དུས། །ལེ་ལོའི་སབྟས་མ་སྒྱུར། །ཌཱཀྐིའི་བཀའ་བཞིན་སྒྲུབས་དང༌། །གཏེར་གཉིས་བསྟན་པའི་སྒྲོན་མེད། །ཤར་དང་ལྷོ་ནས་འབྱུང་ངེས། །འབྱུང་འགྱུར་བརྡ་ཡི་རི་མོ། །དུས་སུ་ཌཱཀྐིས་སྤྲད་ངེས། །མི་མངོན་མཁའ་འགྲོའི་གླིང་ནས། །དུས་སུ་འུ་ཅག་འཕྲད་འོང༌། །ཞེས་ཟེར་ནས་འོད་ཐིག་ལྔ་ལྡན་གྱི་རྣམ་པར་ནམ་མཁར་ཐིམ་སོང་བས། བདག་གི་བསམ་པ་ལ་ད་ང་ལས་མཐའ་ཐུར་དུ་འགྲོ་དུས་མཁའ་འགྲོའི་ལུང་བསྟན་མེད་པར། བྱ་བྱིའུས་ལུང་བསྟན་འོང་བ་ལ་བདེན་གྲུབ་ཨེ་ཡོད་མི་ཤེས་སྙམ་པས། ཞག་ཁ་ཤས་ནས་ཆོས་སྐོར་བླ་མ་འཇིགས་ཆོས་ཞེས་པ་དེ་ཐོན་བྱུང༌། བདག་གིས་ ༢༡༧༽ཁོང་ལ་རྒྱལ་སྲས་སང་བཞུགས་མེད། ཁྱེད་འདི་ཀར་བྱོན་དོན་ཅི་ཡིན་དྲིས་པས། ཁོང་ན་རེ། ང་རྒྱལ་སྲས་མདུན་ལ་འོང་བ་མིན། ཁྱེད་ཀྱི་མདུན་ལ་ངེད་ཅག་གི་བླ་མ་སྒོ་སྤྲུལ་སང་གིས་བདག་མི་མངག་བྱས་པ་ཡིན། གསུང་ཤོག་འདི་བསྐུར་འདུག་པས། ཁྱེད་ལ་འཕྲོད་ངེས་བྱེད་དགོས་གསུངས་པས། དེའི་དོན་གྱིས་འོང་བ་ཡིན་ཟེར་ནས་བདག་ལ་ཤོག་རྒྱ་ཞིག་སྤྲད་བྱུང་བས།

བདག་གི་བསམ་པ་ལ་སྔར་བྱིའུས་ལུང་བསྟན་པ་དེ་འདི་དང་འདྲ་མཚུངས་གི་སྙམ་ནས་འདི་སྐད་སྨྲས། དཔལ་ཡུལ་སྒོ་ཆེན་སྤྲུལ་སྐུ་ཞེས་པ་སྒར་བ་ཆེ་ཁག་ཞིག་ཡིན་པ་ཐོས་མྱོང༌། དེ་མིན་ཞལ་མཇལ་གསུང་ཐོས་མ་མྱོང་བས། བདག་གིས་མི་ཤེས་ཁོང་གི་མཚན་དངོས་ལ་ཅི་ཞུ་དྲིས་པས། ཁོང་ན་རེ་སྤྲུལ་སྐུ་སང་གི་མཚན་དུ་མ་ཡོད་ཀྱང་ཡོང་གྲགས་སུ་འཇིགས་བྲལ་ཆོས་ཀྱི་བློ་གྲོས་མཚན་དུ་གསོལ་བ་ཡིན་ཟེར། བདག་གིས་བསམ་པ་ལ་ཆོས་བདག་ཀ་བཞིའི་ནང་ནས་བྱང་གི་ཀ་བ་དྷརྨཱ་མ་ཏི་ཞེས་པ་དེ་ཀ་རེད་སྙམ་ཀྱང༌། ང་རང་སྐྱེ་ལུས་དམན་པའི་དབང་གིས་སྤྲུལ་པའི་སྐུ་དེ་ཉིད་ལ་གཞན་གྱིས་ལོག་ལྟ་བྱེད་འོང་སྙམ་ནས་འཇིགས་ཆོས་ལ་འདི་སྨྲས། ཁྱེད་ཀྱི་བླ་མ་དེ་ཅི་ཡང་མི་མཁྱེན་པ་ཞིག་ཡིན་པར་འདྲ། ང་རྒན་མོའི་སེམས་ལ་གང་དྲན་གྱི་ཡིག་རིས་རབ་ལུང་བསྟན་འབྲིང་སྒྲུབ་ཐབས་ཐ་ནའང་ཚིག་བཞི་ཙམ་ལས་མི་ཉུང་བའི་ཡེ་གེ་ཞིག་བྲིས་ནས་བསྐུར་གསུངས་འདུག་པས། ད་སྔ་ང་མོ་ལོ་ཉེར་བཞི་ལ་ཐུག་གི་བར་དུ་སྟོད་རྫ་ཆུ་ཁ་ ༢༡༨༽སྨད་རོང་བཞི་ཁག་གསུམ་སོགས་ས་ཕྱོགས་ཀུན་ཏུ་འགྲོ་མྱོང༌། ཁོང་བླ་སྤྲུལ་དུ་མར་ཞལ་མཇལ་གསུང་ཐོས་བྱེད་མྱོང་དང༌། སུ་གཅིག་གིས་ཀྱང་རྒན་མོའི་སེམས་ལ་གང་དྲན་གྱི་ཡིག་རིས་དགོས་ཟེར་མ་མྱོང༌། མིན་ཀྱང་ང་རང་གི་སེམས་ལ་སྲིད་དང་ཞི་བའི་ཁམས་རྒྱ་མཚོ་ཡེ་གནས་སུ་ཡོད་པ་དེ་ཡིག་རིས་སུ་བྲིས་པས་ཟད་མཐའ་ཐུག་ས་མེད་ཨང་སྨྲས་ཚེ། ཁོང་ན་རེ། ངེད་ཅག་གི་སྤྲུལ་སྐུ་རིན་པོ་ཆེ་དེ་དགོངས་པ་ལ་ཐོགས་རྡུག་མེད་པ་ཐམས་ཅད་མཁྱེན་པ་ཞིག་ངེས་པ་ཅན་ཡིན་ལགས། དེ་གལ་ཤིན་ཏུ་ཆེ་བ་ཞིག་མེད་ཚེ་བྱ་བ་གང་ཐད་ནས་མི་མཁྱེན་པའི་ཚུལ་མཛད་ཅིང་ཕྱི་ནང་གསང་གསུམ་གྱི་སྤྱོད་ལམ་ཐམས་ཅད་ཚུལ་ཤིན་ཏུ་བཙུན་ཆེ་བས། དགོན་པ་གྲྭ་ཚང་གི་བླ་སྤྲུལ་རྣམས་ཀྱང་ཁོང་གི་གཟིགས་སར་སྐུ་མདུན་སོགས་ལ་སྤྱོད་ལམ་ཞིབ་མོ་མ་བྱས་ནས་འགྲོ་མི་ཕོད་པ་ལྟ་བུ་ཡིན་པས།

ད་ལན་ད་གལ་ཤིན་ཏུ་ཆེ་བ་ཞིག་ཡིན་པ་འདྲ། ཁྱེད་ནས་དེ་ལུགས་ཀྱི་གསུང་ཤོག་ལོས་བསྐུར། སྔར་མགར་ར་བླ་མ་སང་གིས་ཀྱང་ཁང་དང་སྐུའི་སྐྱེ་བ་མཐུན་པ་དང༌། ཆོས་བདག་གི་གཙོ་བོ་ཞིག་ཡིན་གསུངས་དར་ལགས་ཟེར་བས། བདག་གིས་ཀྱང་མཁའ་འགྲོའི་བརྡ་བྱང་ལྟར་ཁོང་ལ་ཞུ་ཡིག་ཕུལ་བས། ཁོང་ནས་ཀྱང་འབྱུང་འགྱུར་ཟུར་བབ་ཡིན་པར་དགོངས་ཏེ། རིམ་གྲོ་རྣམས་བསྒྲུབས་ཚེ་སྐུ་གེགས་ལས་གྲོལ་བ་བྱུང་ངོ༌། །དེ་སྐབས་སུ་ཧོར་བླ་མ་འོད་ཆུང་སང་གིས་སྨར་འབྲིང་པོའི་ནང་ ༢༡༩༽དུ་ཁོ་རང་གི་ཆོས་སྒར་ཡོད་པར་དུང་འཁོར་ཆེ་བ་སྤུས་ལྡན་གཅིག་བཞེངས་ནས། དེའི་རབ་གནས་ལ་རྒྱལ་སྲས་སང་དང༌། ངེད་མ་བུ་གཉིས་བཅས་འབོད་མི་བཏང་བྱུང་བས། ལོ་ཁྱིམ་དེ་ཀའི་ཟླ་བ་དྲུག་པའི་ཡར་ཚེས་ལ་གནས་དེ་ཀར་སོང་བས། སྤྲུལ་སྐུ་ཡིད་བཞིན་ནོར་བུ་བཀའ་དྲིན་ཅན་དེ་ཉིད་ཀྱང་དེ་ཀར་གདན་འདྲེན་བྱས་ཏེ། འབོར་སྤ་སྟོད་སྨད་ཀྱི་བླ་སེར་རྣམས་ལ་ཡབ་རྗེ་གཏེར་ཆེན་རིན་པོ་ཆེའི་ཟབ་གཏེར་གྱི་དབང་ལུང་མཛད་ཅིང་མཐར་ཕྱིན་ནས། ད་དུང་འཁོར་ལོ་རབ་གནས་མཛད་དགོས་ཟེར་འདུག་པས། དེ་སྐབས་ངེད་དཔོན་གཡོག་ཀྱང་དེ་ཀར་ཐོན་ནས། ཐོག་མར་རྒྱལ་སྲས་སང་དང༌། རྗེ་དེ་ཉིད་མཇལ་འཕྲལ་མཛད་འདུག བདག་གི་བསམ་པ་ལ་རྟེན་འབྲེལ་མཁའ་འགྲོས་མཐུན་རྐྱེན་བྱས་པ་ལོས་བདེན། ད་ལན་སྤྲུལ་སྐུ་རིན་པོ་ཆེ་དང་མཇལ་བའི་སྐལ་བ་ལྡན་བྱུང་དོན་ཅི་འགྱུར་ཆ་མི་ཆོད་པར་འདུག གཏེར་སར་དབང་ལུང་གི་མཇུག་རྫོགས་ཚར་བ་དང༌། ད་གཟོད་འཁོར་ལོ་རབ་གནས་དགོས་པ་གཉིས་རྟེན་འབྲེལ་གྱི་མཐའ་ངེས་དཀའ་བར་གདའ་སྙམ་ཡང་བཏང་སྙོམས་ལ་བཞག་དེ་ནས་རིམ་གྱིས་རྗེའི་སྐུ་མདུན་ལ་སོང་ནས་ཁམས་བཟང་ཞུས་ཏེ་ཕྱག་རྟེན་དང་མཇལ་དར་ཕུལ་བས། རྗེ་དེ་ཉིད་ཀྱིས་ཀྱང་ཐུགས་བརྩེ་བ་ཆེན་པོས་རྟེན་འབྲེལ་དང་མཐུན་པའི་དངོས་རྫས་དང༌། ལྷ་རེག་དྲི་བླལ་བཅས་གནང་ནས་ལུགས་གཉིས་ཀྱི་གསུང་སྒྲོས་མཛད་པས། བདག་གིས་ཀྱང་

༢༢༠༽འཁོར་བ་སྐྱོ་སུན་ཆེ་བའི་ལོ་རྒྱུས་དང༌། བསམ་པ་ལམ་དུ་འགྲོ་ཐབས་ལ་ཐུགས་གཏད་ཞུས། དེ་ནས་བཟང་ཚེས་གསུམ་གྱི་ཉིན་རྗེ་དཔོན་གཡོག་ཐམས་ཅད་འཁོར་ལོའི་གཡས་ཕྱོགས་སར་བཞུགས། ངེད་དཔོན་གཡོག་འཁོར་ལོའི་གཡོན་ཕྱོགས་སུ་བཞུགས་ཏེ། ཐམས་ཅད་ཀྱིས་རང་རང་གིས་ཕྱག་མཛད་ནས་འཁོར་ལོར་རབ་གནས་སྒྲུབ་སྐབས། གཏེར་སྲུང་གཡུ་སྒྲོན་མ་ཡིན་སྐད་པའི་མི་མོ་རིན་ཆེན་རྒྱན་ལྡན་མཛེས་མ་ཞིག་རང་གི་མདུན་ཐད་དེ་ཀར་འོང་ནས་འདི་སྐད་ཟེར། ཨེ་ཨེ། དབྱིངས་མི་འགྱུར་ཐིག་ལེའི་མཁའ་ཀློང་ནས། །གདངས་འགགས་མེད་བརྡ་ཡི་རོལ་མོ་ངོམ། །རྩལ་ཤེས་རབ་ལྡན་པའི་དོན་དེ་འཆོངས། །སྔོན་ནམ་སྙིང་དང་བཛྲ་སྨོན་ལམ་མཐུས། །དུས་དེ་རིང་རང་སྐལ་དཔའ་བོ་དང༌། །ལས་རྟེན་འབྲེལ་མ་དང་མཁའ་འགྲོས་བསྒྲིགས། །གྲོགས་ཕྲིན་ལས་གཏེར་གྱི་སྲུང་མས་བྱས། །དེ་སབྟའི་རྐྱེན་དུ་མ་སོང་དགོས། །རང་ནོར་གྱི་རྟེན་འབྲེལ་འབྲིང་ལ་དབང༌། །ཆོས་ཨེ་ཝཾ་ལྟག་སྤྲོད་བརྡ་མཛོད་འབྱེད། །གདུལ་བྱ་དང་སྙན་གྲགས་འཁོར་སློབ་འདུ། །བསྟན་འགྲོ་བའི་དོན་ཆེན་རིམ་གྱིས་འབྱུང༌། །ཤར་དམུ་བདུད་རྩེ་དགུའི་ཉེ་ཆ་ན། །བྱ་ཁྭ་ཏས་ཐང་དཀར་རྒོད་ལ་འགྲན། །དཔལ་རྟ་མགྲིན་གྱི་སྤྲུལ་པས་མ་འདུལ་ན། །ཁྱེད་ཐབས་ཤེས་འཛོམས་ཀྱང་རྐྱེན་ཁར་འཆོར། །བྲག་སྤྲིའུའི་གཟི་མདངས་སྨག་ལ་ཡིབ། །ལྷོ་གསེར་གྱི་ཕ་འོང་འོད་པོ་ཆེ། །ཁོང་རླུང་ལྷའི་འཕྲུལ་ ༢༢༡༽གྱིས་མ་སྤྲུལ་ན། །ཟབ་གཏེར་གྱི་བསྟན་པ་རིས་ཀྱིས་དར། །བརྡ་གོ་འམ་སུ་ཁ་བཛྲ་རྩལ། །འབྱུང་འགྱུར་གྱི་རི་མོ་དུས་སུ་ངོམ། །ཞེས་ཟེར་ནས་ཤེལ་སྒྲོམ་དཀར་པོ་ཞིག་བདག་ལ་གཏད་དོ། །འདི་བསམ་ཡས་མཆོད་སྡོང་དཀར་པོ་ནས་འོང་བ་ཡིན་གསུངས་མ་ཐག་མི་སྣང་བར་གྱུར་ཏོ། བདག་གིས་སྒྲོམ་བུ་དངོས་སུ་འདུག་པས་ཁོང་དེར་འདུས་རྣམས་ཀྱི་གཟིགས་འགྲོ་སྙམ་ནས་ཐབས་ཀྱིས་སྦས་ཚུལ་བྱས་ཀྱང༌། སྔོན་སྨོན་དུས་བབ་ཀྱི་དབང་གིས་རྗེ་ཡིད་བཞིན་ནོར་བུ་ཁོང་གིས་གཟིགས་སོང་བས་ཕྱག་གིས་བརྡ་མཛད་ཅིང་ཁོང་ལ་གཏེར་སྒྲོམ་དགོས་གསུངས།

བདག་གིས་གཞན་གྱིས་གོ་འགྲོ་སྙམ་ནས་གཏེར་སྒྲོམ་མ་རེད་བུ་མོའི་རྩེ་རྡོ་རེད་ཅེས་བརྡ་ལན་གསོལ་བས། རྗེ་དེ་ཉིད་ཀྱི་གསུང་ངག་གྲོལ་ནས་རྩེ་རྡོ་ཡིན་ཐང་འོན་ཀྱང་ཁོང་ལ་དགོས་གསུངས། བདག་གིས་ཀྱང་རྫུན་མ་ཤོང་ནས་གཏེར་སྒྲོམ་རང་གི་ལྕང་ལོ་དང༌། ལྷ་རེག་དྲི་བྲལ་གྱི་སྐྱེས་བཅས་རྗེ་དེ་ཉིད་ལ་ཕུལ་བས་ཐུགས་དགྱེས་པ་ཆེན་པོར་མཛད་ཅིང་རྟེན་འབྲེལ་གྱི་གསོས་སུ་གྱུར་ཏོ། དེ་ནས་རབ་གནས་གྲུབ་རྗེས་རྗེ་དེ་ཉིད་ཀྱིས་ཁོང་སྨར་འབྲིང་གི་ལུང་བ་སུ་རུ་ཞེས་པའི་ནང་དུ་ཕུག་པ་ཞིག་འདུག དེ་ཀར་ཞག་ཁ་ཤས་ལ་སྐུ་མཚམས་མཛད་དགོས་གསུངས་པས། རྒྱལ་སྲས་སང་གིས་ཁོང་གི་སྐུ་ནུའུ་འཇིགས་མེད་དཀོན་མཆོག་གཡས་རུའི་ཆོས་སྒར་ཁར་སྒོ་སྤྲུལ་གྱི་མདུན་ལ་ཡོད། དེ་ཀར་ངེད་འགྲོ་དགོས་ཀྱང་ཚུར་ལམ་ཁྱོད་ཀྱི་སྐུ་ ༢༢༢༽མདུན་ལ་འོང་ནས་འུ་ཅག་གསུང་མཛད་ཞིབ་མོ་བྱེད་དགོས་གསུངས་ནས་རྣམ་པ་གཉིས་ཀས་དེ་ཀར་ཐུགས་ཐག་བཅད་དོ། །ངེད་དཔོན་གཡོག་གཡས་རུའི་དགོན་དུ་བྱོན་ནས་དེ་ཀར་ཞག་ཁ་ཤས་རེ་བཞུགས་དེ་སྐབས་སྒོ་སྤྲུལ་རིན་པོ་ཆེ་སང་གནས་དེ་ཀའི་ཉེ་ཕྱོགས་ན་དུད་ཚང་ཆེ་བ་ཞིག་གི་ཁྱིམ་བཟུང་ཤི་སོང་བས། །དེའི་ཚོགས་ཀྱི་དབུ་བཞུགས་མཛད་འདུག་པས། རྒྱལ་སྲས་སང་ཁོང་གི་སྐུ་མདུན་ལ་བྱོན་སོང༌། །བདག་ནི་སྐྱེ་ལུས་དམན་པའི་དབང་གིས་གཞན་གྱིས་མཐོང་ཐོས་དོགས་གསུམ་གྱི་རྐྱེན་ལ་སྐྲག་ནས་སྐུ་མདུན་ལ་འགྲོ་མ་ཕོད་ནས་རྡོ་འབུམ་དང་འཁོར་ཁང་རྣམས་ལ་སྐོར་བ་བྱེད་དུ་སོང་བས། ཡང་འཇིགས་ཆོས་ཐོན་བྱུང༌། བདག་གིས་ཁྱེད་གར་བྱོན་པ་ཡིན་སྨྲས་པས། །ཁོང་ན་རེ། ང་ཁྱེད་འབོད་དུ་སྤྲུལ་སྐུ་སང་གིས་བཏང་བ་ཡིན་པས། ད་ནས་འུ་ཅག་མྱུར་དུ་འགྲོ་དགོས་ཟེར་ནས་ངེད་གཉིས་ལྷན་དུ་འོང༌། དེ་ནས་བདག་གིས་མཇལ་རྟེན་དུ་གཡུ་སྤུས་ལྡན་ཞིག་ཡོད་པས་དེ་ཁ་དོག་ལྔ་ལྡན་གྱི་དར་སྐུད་ཀྱིས་ལུང་བྱས་ཏེ། ལྷ་རེག་དྲི་བྲལ་བཅས་ཕུལ་ནས་ཕྱག་བཅས་སྐུ་ཁམས་བཟང་ལགས་ཞུས་ཚེ།

སྤྲུལ་པའི་སྐུ་དེ་ཉིད་ཚོགས་ཀྱི་དབུས་ནས་ཡར་བཞེངས་ཏེ། བདག་ལ་རིན་ཆེན་གཉིས་པ་དང༌། ལྷ་རེག་ཉིན་མོ་བདེ་ལེགས་ཞིག་གནང་བར་མཛད་པས། དེར་འདུས་ཀྱི་བླ་སེར་མི་སྐྱ་ཕོ་མོ་ཐམས་ཅད་ཀྱིས་ཅི་ཡིན་ཆ་མ་ཆོད་ནས། གཅིག་གི་ངོ་ལ་ལྟ་ཞིང་ཅི་ཡང་མི་སྨྲ་པར་ ༢༢༣༽འདུག་པས། ཡང་སྤྲུལ་སྐུ་སང་གི་ཞལ་ནས་ཁྱེད་ཅག་རྣམས་ཡིད་ཚོམ་མི་དགོས། མཁའ་འགྲོ་ཡེ་ཤེས་མཚོ་རྒྱལ་གྱི་གསུང་གི་སྤྲུལ་བ་ངེས་པ་ཅན་ཡིན་སྙམ་གི། ཁྱེད་ཅག་གིས་ལོག་ལྟ་སྤོངས་ལ་དད་པ་ཞོག་དང༌། །འདི་མི་བསླུ་ངོ་མ་ཡིན་གསུངས་འདུག བདག་གི་བསམ་པ་ལ་ད་སྔ་ངེད་དཔོན་གཡོག་ཞལ་མཇལ་གསུང་ཐོས་མ་མྱོང་བ་ལ་ང་མཚོ་རྒྱལ་ཨེ་ཡིན་ཅི་གོ། མིན་ཀྱང་ང་རང་ལྟ་བུའི་ལུས་དམན་ཐོས་རྒྱ་ཆུང་བ། ནང་བསྐྱེད་རྫོགས་ལ་བློ་རྨོངས་པ། ལས་གང་བརྩམ་འཁོར་བའི་བྱ་བ་ལས་མི་འདའ་བ་དེ་ལྟ་བུའི་མཁའ་འགྲོ་ཞིག་ཡོད་ཅི་ལ་སྲིད་སྙམ་ཚེ། ཁོང་གི་ཞལ་ནས་ཁྱེད་ཀྱི་བསླབ་སྦྱང་ལ་འབད་རྩོལ་མ་དགོས་པར་བསྐྱེད་རྫོགས་ཀྱི་ལམ་ཐམས་ཅད་ཁོང་དུ་ཆུབ་པ་དང༌། ཐ་ན་ཡི་གེ་འབྲི་འདོན་སོགས་སྦྱང་མ་དགོས་པ་དེ་ཀ་སྔོན་སྦྱང་ལས་འཕྲོ་སད་པ་རེད། འོད་ཀྱང་རང་གཏེར་བཏང་སྙོམས་ལ་མ་བཞག་པར་འབྲི་སྤེལ་རེ་མཛད་དགོས་མ་གཏོགས། ཁྱེད་རང་ལ་མཁའ་འགྲོའི་བཀའ་ཆད་འབྱུང་ཉེ་གསུངས། བདག་གིས་ང་རང་གཏེར་སྟོན་མིན་ལགས། ཆོས་སྣ་གཅིག་ཀྱང་ཐོབ་མ་མྱོང་བས་བསྐྱེད་རྫོགས་མི་ཤེས་ལགས་ཞུས་པས། ཁོང་གི་ཞལ་ནས་ང་སོ་ཕོ་ལོ་བཞི་བཅུ་ལ་ཐོར་འགྲོ་གི་ཏ། ད་དུང་སེམས་ཀྱི་མཐའ་ཆོད་མེད་གསུངས། བདག་གིས་སྔར་ཞུས་བརྗེད་པའི་ཡུལ་དུ་སོང་ནས་འདི་སྐད་ཞུས། ཆོས་དབྱིངས་སྤྲོས་པ་དང་བྲལ་བ་རང་བྱུང་གི་ཡེ་ཤེས་ཆེན་པོ་དེ་ལོ་གྲངས་སོང་བས་མཐའ་མི་ཆོད་ཨ་ ༢༢༤༽ལགས། འཁོར་འདས་རིག་པར་རྟོགས་པ་ལ་རྣལ་འབྱོར་རྟོགས་ལྡན་ཞེས་མིང་གི་ཐ་སྙད་ཙམ་བརྗོད་པ་ལས། སེམས་ཀྱི་མཐའ་ཆོད་ནས་རིག་པའི་ཡེ་ཤེས་གསར་དུ་ཐབ་པ་ཞིག་ཨེ་ཡོད་ཏ་ལགས་ཞུས།

ཁོང་གི་ཞལ་ནས་ཁྱེད་ཀྱིས་ད་གཟོད་བསྐྱེད་རྫོགས་ཤེས་པ་ལྟ་ཞོག །ཆོས་ཚིག་གཅིག་མི་ཤེས་ཟེར་བ་དེ་ངོ་མཚར༌། ཆོས་དབྱིངས་གཅིག་ལ་ལྡོག་པ་ཐ་དད་ཀྱི་ཚུལ་དུ་བསྐྱེད་རྫོགས་ལམ་གྱི་འཇུག་སྒོ་ཐམས་ཅད་ཡེ་ཤེས་གཅིག་གི་རོལ་བ་སྤྲོས་མེད་ཐིག་ལེ་ཉག་གཅིག་ལ་འདུས་ཟེར་བའི་དོན་ཡིན་པ་འདྲ། ཆོས་ཐམས་ཅད་ཀྱི་སྙིང་པོ་རང་བྱུང་གི་ཡེ་ཤེས་མངོན་དུ་གྱུར་བ་ཕན་ཆད་ཅི་ཡོད། ཁྱེད་ཀྱིས་ཆོས་ཅི་ཡང་མི་ཤེས་ཟེར་བ་དེ་བདེན་མ་བདེན་ཤེས་གསུངས་ཏེ། ཐུགས་དགྱེས་པའི་ཚུལ་གྱིས་ཆོས་ཀྱི་བགྲོས་གླེང་དུ་མཛད་པས། བདག་གིས་ཀྱང་གང་ཤེས་གསང་ཐབས་མ་བྱུང་ནས་ཁོང་ལ་ཞུས་པས་ཕན་ཚུན་ཉམས་ལེན་གྱི་གསོས་སུ་གྱུར་ཏོ། དེ་ནས་ངེད་དཔོན་གཡོག་ཕྱིར་སུ་རུའི་ནང་དུ་འོང་ནས་སྐྱབས་རྗེ་ཐམས་ཅད་མཁྱེན་པ་སྤྲུལ་སྐུ་ཡིད་བཞིན་ནོར་བུའི་སྐུ་མདུན་ལ་ཐོན་ནས་དེ་ཀར་ཉིན་ཁ་ཤས་སུ་བཞུགས། ཁོང་རྣམ་གཉིས་ཀྱིས་ལུགས་གཉིས་ཀྱི་སྒོ་ནས་ཐུགས་མཐུན་གྱི་གསུང་མཛད་སྐབས། ཡིད་བཞིན་ནོར་བུའི་ཞལ་ནས་རྒྱལ་སྲས་སང་ལ་ཁྱེད་ཀྱི་མཁའ་འགྲོ་འདིར་ནབས་བཟའ་དང་རྒྱན་ཆས་རེ་འཛོམ་ཐབས་མཛད། དུད་ཚང་ཞིག་གི་གཡོག་མོ་ལྟ་བུ་རྒྱན་གོས་ཅི་ཡང་མེད་པ་ ༢༢༥༽ཐབས་རྡུག་དེ་འདྲ་མ་མཛད། མིན་ཀྱང་ཁྱེད་ཀྱི་ཐབས་གྲོགས་ཡིན་པས་གཞན་གྱིས་ཀྱང་མིག་ལམ་ལ་ལེགས་པོ་རེད་གསུངས། རྒྱལ་སྲས་སང་གིས་ལགས་སོ་རྒྱན་གོས་རེ་ལོས་འཛོམ་དང༌། བུད་མེད་འདི་གཅེས་སྤྲས་ཆེ་མི་ཉན་སྣང་བ་མཐོ་འོང་སྙམ་ནས་ཁོ་རང་ལ་དབང་ཤོར་མེད། བདག་གིས་ཅི་དགོས་བྱས་ཀྱང་ལགས་སོ་ཟེར་བ་ལས་ཚིག་གཅིག་མིན་པ་མི་ཟེར་ཞིང་མོ་རང་གི་རྒྱན་གོས་སོགས་ལ་གལ་ཆུང་དུ་ལུས་སོང་བ་རེད། མིན་ཀྱང་སྔར་བདག་གི་ཕ་ཡབ་ཀྱི་སྨོན་ལམ་དབང་གིས་ང་དང་འབྲེལ་སོང་བ་མ་གཏོགས། ང་རང་གི་ལུང་ཟིན་ནི་མ་རེད། ཁྱེད་ཀྱི་ལུང་ཟིན་གྱི་ཐབས་གྲོགས་རེ་ཡིན་ཐང་གི། མོ་རང་དུས་རྟག་པར་ཁྱེད་ཡབ་སྲས་ལ་གསོལ་འདེབས་བྱེད་ཅིང་བློ་རྩེ་གཅིག་ཏུ་གཏད་འདུག

ཁྱད་པར་ཁྱེད་ཀྱི་མཚན་ཐོས་ཚེ་མོ་རང་དབང་མེད་པར་མིག་མཆི་མ་འཁྲུགས་ལུས་བ་སྤུ་གཡོ་བཞིན་སྐད་ཆེན་པོས་གསོལ་འདེབས་བྱེད་པ་དང་གདུང་དབྱངས་ཀྱི་མགུར་མ་ལྟ་བུ་ཡང་ཟེར་འདུག མིན་ཀྱང་ཁྱེད་སྐུ་མཚམས་རེ་བཞུགས་ན་མདུན་གཡོག་དང་སྐུ་ཚེའི་བར་ཆད་སེལ་ཐང་གི། བདག་གིས་མཁའ་འགྲོ་འདི་ཁྱེད་ལ་ཕུལ་བ་ཡིན་པས་མོ་རང་ལ་བདག་པོ་ཁྱོད་མིན་མེད། མོ་རང་གཞི་རྒྱུ་བ་འཇམ། བློ་ཤེས་རབ་གསལ། གཞན་གྱི་སྐྱེས་བུ་དང་མི་འགྲོགས་སོགས་གསུང་མཛད་དུ་མ་ཡོད་ཀྱང་ཡི་གེར་དོགས་ནས་མ་བྲིས། ཡང་རྗེའི་ཞལ་ནས་ཁྱེད་ཀྱི་མཁའ་འགྲོ་འདི་གཞན་དང་མི་འདྲ་ ༢༢༦༽བ་ཞིག་ཡིན། ཁོང་དགུང་ལོ་བཅོ་ལྔ་ཡིན་དུས་འདི་ཕྱོགས་ལ་བྱོན་སྐབས་ངེད་ཅག་ལྷན་དུ་འོང་བ་རེད། དེའི་སྐབས་སུ་འཁྱག་ལྟོག་སྐོམ་གསུམ་གྱི་སྡུག་བསྔལ་ལ་བཟོད་སྲན་ཆེ་ཞིང་དམ་པའི་ཆོས་ཁོ་ན་ལ་བློ་རྩེ་གཅིག་ཏུ་ཕྱོགས་པ་ཞིག་རེད། མིན་ཀྱང་ང་རང་གི་ཁ་བྱང་རྣམས་སུ་ཁོང་ལུང་གིས་གསལ་པོར་ཟིན་འདུག་ཀྱང༌། གཅིག་ཐད་ནས་ང་རང་མཚམས་སྒྲུབ་ཞིག་ཨེ་འོང་སྙམ་པ་དང༌། མིན་ཀྱང་གཟུངས་མ་སོགས་ཀྱི་སེམས་བབ་ཡོད་མེད་སྙམ་ནས་བཏང་སྙོམས་ལ་བཞག ཁྱད་པར་ཁྱེད་ཀྱི་སྐུ་རྩབ[སྐུ་དྲུང་]ལ་བཞུགས་ཡོད་པས། འུ་ཅག་ཕན་ཚུན་འགལ་བ་འགྲོ་སྙམ་ནས་ཅི་ཡང་མ་ཞུས་པ་ཡིན། ད་དུང་ཡང་ང་ནི་ང་རང་གིས་ལོ་ཁ་ཤས་ལ་མཚམས་དམ་པོ་ཞིག་བྱས་ནས་སྒྲུབ་ཚུགས་རེ་ཨེ་ཟིན་སྙམ་གི་སོགས་གསུངས་ཚེ། ཡང་རྒྱལ་སྲས་སང་ནས་སྔར་བས་ལྷག་པའི་གསུང་མཛད་དུ་མ་མཛད་ནས། ང་རང་རྗེ་དེ་ཉིད་ལས་བདག་པོ་མེད་པར་ཐག་བཅད་པ་སོགས་མཛད་ནས་ངེད་ཅག་རྣམས་རང་ཡུལ་ཕྱོགས་ལ་མར་ཕེབས་པས། ཧོར་སང་གི་སྤྱི་བསྲུང་འཚོག་རན་འདུག་པས། རྒྱལ་སྲས་དཔོན་གཡོག་གཉིས་དེ་ཀར་བཞུགས་ནས་སྤྱི་བསྲུང་གི་དབུ་བཞུགས་མཛད། ངེད་མ་བུ་གཉིས་དང་ཉེ་གནས་ཐུབ་བསྟན་བཟང་པོ་བཅས་རང་ཁྱིམ་ལ་ལོག་ནས་འོང་སྐབས། བདག་གིས་ཐུབ་བཟང་ལ་ང་རང་རྒྱལ་སྲས་ནས་སྤྲུལ་སྐུ་རིན་པོ་ཆེ་ལ་སྦྱིན་པའི་ལོ་རྒྱུས་ཐམས་ཅད་སྨྲས་ཚེ།

ཁོང་ན་རེ། འོ་སྐོལ་སང་གི་ཁ་ ༢༢༧༽རྗེ་དབང་ཐང་ལ་ཁྱེད་ལྟ་བུ་དབང་བའི་སྐལ་བ་ཞན་པའི་རྐྱེན་གྱིས། ཐབས་གང་དྲག་ནས་ཁྱེད་ཕུད་གྲབས་ལྟ་བུར་བྱེད་འདུག་པ་ངེད་ཅག་གིས་ཤེས་ཀྱང༌། ད་དུང་ཁྱེད་ཀྱི་ཐུགས་རྒྱ་བསྐྱེད་ནས་མགར་ར་སང་གི་ཟུར་ལ་བཞུགས་མ་འཆུག་ཟེར། བདག་གིས་ཀྱང་ཁོང་གི་ཟེར་བ་ལྟར་མགར་ར་གཏེར་ཆེན་རིན་པོ་ཆེའི་བསྟན་པ་ལ་ཕན་ཐོག་ཅུང་ཟད་རེ་ཨེ་ཡོང་སྙམ་ནས། རང་ལ་སྐྱིད་སྡུག་ཇི་ལྟར་བྱུང་ཡང་དེ་ཀར་འདུག་ཐག་བཅད་དོ། །དེ་ནས་ལོ་ཁྱིམ་དེ་ཀའི་ཟླ་བ་བཅུ་བའི་ཡར་ཚེས་ལ་ཀཿཐོག་སི་ཏུ་རིན་པོ་ཆེས་དཔལ་ཡུལ་དགོན་དུ་བླ་མ་དགོངས་པ་འདུས་པའི་དབང་ལུང་ཆེན་མོ་ཡོངས་རྫོགས་གསུང་སྐབས། རྒྱལ་སྲས་སང་དང་སློབ་བུ་ཐུབ་བསྟན་བཟང་པོ་བདག་མ་བུ་གཉིས་བཅས་འགྲོ་ཆགས་བྱས་ཡོད་སྐབས། ངེད་མ་བུ་ལས་འཕྲོ་ཞན་པས་འགྲོ་སྟབས་མ་བྱུང་ནས། བདག་གིས་ཡིད་ཤིན་ཏུ་ཕམ་ནས་གདུང་དབྱངས་ཀྱི་གླུ་འདི་སྨྲས་པ། གནས་མི་མངོན་དཔལ་རིའི་ཕོ་བྲང་ན། །རྗེ་དུས་གསུམ་སངས་རྒྱས་འགྲོ་བའི་མགོན། །དཔལ་ཨོ་རྒྱན་མཚོ་སྐྱེས་རྡོ་རྗེ་མཁྱེན། །བདག་གསོལ་བ་འདེབས་སོ་སྤྱན་གྱིས་གཟིགས། །སྔོན་ནམ་སྙིང་བཛྲ་སྨོན་ལམ་མཐུས། །ལས་རྣམ་དག་ཟབ་མོ་གཏེར་ལ་དབང༌། །མ་མཁའ་འགྲོའི་ཚོགས་ཀྱིས་བུ་བཞིན་བསྐྱངས། །ཆོས་ཟབ་མོ་སྙན་རྒྱུད་གདམས་པ་རྣམས། །གཅེས་ནོར་གྱི་ཚུལ་དུ་བདག་ལ་གནང༌། །དོན་ ༢༢༨༽གཉིས་ཀྱི་མཛད་ཕྲིན་རྒྱས་པ་དང༌། །མཚོ་སྐྱེས་རྗེའི་ཐུགས་བཞེད་འགྲུབ་ཕྱིར་དུ། །འཕྲུལ་མ་ངེས་བརྡ་དབང་བདག་ལ་བསྐུར། །དོན་གཉིས་ཀྱི་མཛད་པ་ལོས་འོང་སྙམ། །མ་ཌཱཀྐིའི་བཀའ་བཞིན་ཤར་ཕྱོགས་སུ། །ཡུལ་སྲིན་པོའི་གནས་སུ་གཅིག་པུ་རུ། །འབྱུང་འདས་ལ་ངལ་དུབ་ཆེ་ཡང་འོང༌། །དུས་ངན་གྱི་སབྟའི་རྐྱེན་བསྐུལ་ནས། ལས་རྟེན་འབྲེལ་སྣ་ཁ་དེ་ཙམ་ལགས། །ད་དོན་གཉིས་འབྱུང་བ་ཕར་ཞོག་དང༌། །རང་ལུས་དམན་ཁས་ཞན་དབང་གིས་ནི། །ཆོས་ཟབ་མོ་ཐོབ་པའི་སྐལ་བ་ཞན། །ཁོང་ལས་ལྡན་ཀུན་ཡར་འགྲོ་ཆོས་ལམ་དེངས། །ང་བདེ་བའི་རྡོ་རྗེ་འཁོར་བར་འཁྱམས། །ད་དེ་དོན་བསམ་ནས་སྐྱོ་བ་སྐྱེས། །གནས་ཟངས་མདོག་དཔལ་རི་ཡང་ཡང་དྲན། །རྟེན་སྒྱུ་མའི་ལུས་འདི་དོར་ལ་སྤྲོ། །རྩ་ཤེས་ཀྱི་ཀ་བའི་ལམ་བརྒྱུད་ནས། །འགྱུར་མེད་ཀྱི་རིག་པ་དབྱིངས་སུ་བསྲེ། །མ་མཚོ་རྒྱལ་ཐུགས་དང་དབྱེར་མེད་པར། །དོན་རང་སྣང་འོག་མིན་ཞིང་དུ་འགྲོ། །ཞེས་སྨྲས་ནས་འོད་གསལ་གཏུམ་མོ་ལ་ཉམས་ལེན་བྱས་ཏེ་ཅུང་ཞིག་གནས་ཡོད་སྐབས་སྐད་ཅིག་གིས་སྣང་བ་གནས་འགྱུར་ནས་འོག་མིན་ཟངས་མདོག་དཔལ་རིའི་གླིང་མཁའ་འགྲོའི་འདུ་ཁང་རེད་ཟེར་བ། །ཡུལ་གྲུ་ཡངས་ལ་རྒྱ་ཆེ་བ་རིན་པོ་ཆེའི་ས་གཞི་ལ་འདོད་འཇོའི་རི་དང་འབྲས་བུ་སྣ་ཚོགས་སྨིན་པའི་ཤིང་ཁ་དོག་ལྡན་པའི་མེ་ཏོག་དང་ལྗོན་པ་ལ་སོགས་པའི་ས་གཞི་མཛེས་པའི་རྒྱན་སྣ་ཚོགས་དང༌།

ནམ་མཁའ་བར་ ༢༢༩༽སྣང་ཐམས་ཅད་འཇའ་དང་འོད་ཀྱི་དྲྭ་བ་དང་མིག་མང་རིས་སུ་ཡོད་པ། འཇའ་འོད་ཀྱི་ཟེར་ལས་གྲུབ་པའི་མཆོད་པའི་ལྷ་མོ་རྣམས་ཀྱིས་ཕྱོགས་རྣམས་ཀུན་ཏུ་མཆོད་པ་བཀུར་སྟི་སོགས་བགྱིས་པ་དང༌། གཞན་ཡང་ལྷའི་བུ་དང་བུ་མོ་མང་པོས་གླུ་དང་གར་གྱི་རྣམ་འགྱུར་དུ་མ་མཛད་ཅིང་ཡོད་པ་དང༌། མཐའ་སྐོར་དུ་རིན་པོ་ཆེའི་འོབས་དང༌། དཔག་བསམ་ཤིང་གི་ནགས་ཚལ་ལ་སོགས་པའི་ལྕགས་རི་དང༌། མཚམས་རྣམས་སུ་ཡེ་ཤེས་ལྔའི་ཁ་དོག་དང་ལྡན་པའི་ཆུ་མིག་དང༌། ཡན་ལག་བརྒྱད་དང་ལྡན་པའི་ཁྲུས་ཀྱི་རྫིང་བུ། བྱ་དང་རི་དྭགས་ལ་སོགས་པ་སྤུ་སྡུག་ཡིད་དུ་འོང་བ་མང་པོས་ཧ་རི་ནི་ས་བཾ་ཞེས་པ་དང་གསང་སྔགས་ཀྱི་ཆོས་སྒྲ་འུར་ཏི་རི་རི་སྒྲོགས་ཤིང་གཡས་བསྐོར་གྱི་ཚུལ་དུ་ཞིང་ཁམས་ལ་བསྐོར་བ་གྱི་ལེར་བྱེད་འདུག དེ་དག་གི་དབུས་སུ་ཡེ་ཤེས་འཇའ་ཡི་གུར་ཁང་འོད་ཟེར་སྤྲིན་འཕྲོ་བ། མིག་བལྟར་མི་བཟོད་པ་ལྟ་བུའི་ཀློང་ན་ཟ་འོག་གསུམ་བརྩེགས་ཀྱི་སྟེང་དུ་རྣལ་འབྱོར་པ་དཀར་ལ་དམར་བའི་མདངས་ཆགས་པ་ཧེ་རུ་ཀའི་ཆས་རྫོགས་པ་ཞབས་རོལ་སྟབས་སུ་བཞུགས་ཤིང༌། འཁོར་དུ་དཔའ་བོ་དང་དཔའ་མོའི་ཚོགས་ཀྱིས་བསྐོར་ནས་བཞུགས་པ་མཐོང་ཚེ། བདག་གི་བསམ་པ་ལ་ཕ་གི་རྣམས་ཡེ་ཤེས་སྒྱུ་མའི་སྐུ་ཅན་ཤ་སྟག་ཏུ་འདུག་པས། བདག་ནི་འཇིག་རྟེན་མི་ཡུལ་དུ་དབང་ལུང་ཙམ་གྱི་གྲལ་དུ་འགྲོ་སྐལ་མེད་པ་འདྲ་ན། དཔའ་བོ་དཔའ་མོའི་ཚོགས་གྲལ་དུ་ཅིའི་ཕྱིར་འགྲོ་ ༢༣༠༽ཆོག་སྙམ་ནས། གསོལ་འདེབས་སྨོན་ལམ་རེ་བྱས་ཏེ་ཡོད་སྐབས། མཁའ་འགྲོ་བདེ་བའི་གོ་ཆ་དང༌། སིདྡྷི་ཡིན་སྐད་པ་གཉིས་བྱོན་ནས་འདི་སྐད་གསུངས། བདེ་ཆེན་ཡེ་ཤེས་རོལ་བའི་གར། །གསང་བའི་ཡུམ་གྱུར་ཌཱཀྐི་མ། །རྡོ་རྗེའི་སྤུན་ཁྱོད་གནས་འདི་རུ། །བྱོན་པ་སྐལ་ལྡན་ལས་འཕྲོ་ཅན། །ཞེས་གསུངས་ནས་བདག་གི་གོས་ཐམས་ཅད་ཕུད་ཅིང༌། ཁོང་གཉིས་ནས་མཁའ་འགྲོའི་ཆས་གོས་ལེགས་པོ་ཞིག་བདག་ལ་གཏད་པ་དང༌།

ཁྲུས་གསོལ་རྒྱན་འདོགས་པ་སོགས་བྱས་ཏེ། །ཁོང་གཉིས་ཀྱིས་བདག་གི་ལག་པ་གཡས་གཡོན་ནས་བཟུང་བའི་ཚུལ་མཛད་ནས་གུར་ཁང་ནང་དུ་སོང་བས་གཙོ་འཁོར་ཐམས་ཅད་ཡེ་ཤེས་སྒྱུ་མའི་སྐུ་ལྟ་བུ་ཤ་སྟག་ཏུ་འདུག་པས། བདག་གིས་ཡིད་ཤིན་ཏུ་དགའ་དད་ཆེན་པོས་འདི་སྐད་གསོལ། ཨེ་མ་ཨེ་མ་ངོ་མཚར་ཅན། །རང་སྣང་དག་པའི་ཞིང་ཁམས་སུ། །རང་བྱུང་ལྷུན་གྲུབ་དཀྱིལ་འཁོར་ལྷ། །བདག་ཅག་འགྲོ་བའི་དཔལ་མགོན་དུ། །ཡེ་ཤེས་འཇའ་སྐུའི་རྣམ་པ་རུ། །ལུས་དམན་བདག་གིས་མཇལ་བ་འདི། །སྐྱོ་སྔོན་བསོད་ནམས་མཐུ་ལས་འཁྲུངས། །བདག་གི་མ་དག་སྒོ་གསུམ་འདི། །དག་པ་གསུམ་དུ་བྱིན་གྱིས་རློབས། །གནས་ངན་འཁོར་བའི་རྒྱ་མཚོ་འདི། །དག་པ་སྐུ་གསུམ་ཞིང་དུ་རློབས། །མ་རིག་གསུམ་གྱི་མུན་པ་ནི། །འོད་གསལ་ཆོས་སྐུའི་དགོངས་པར་རློབས། །དམོར་ན་དུས་དང་རྣམ་པ་ཀུན། །བདག་ཉིད་མཐོང་ཐོས་དྲན་རེག་འགྲོ། །འདི་ནས་ལུས་བརྗེས་གྱུར་མ་ ༢༣༡༽ཐག །ཞིང་མཆོག་དམ་པ་འདི་ཉིད་དུ། །སྐྱེས་ནས་སྟོན་འཁོར་ཞལ་མཐོང་ནས། །དབྱེར་མེད་ཆེན་པོར་སངས་རྒྱས་ཤོག །ཅེས་ཕྱག་འཚལ་ནས་གསོལ་བས། གཙོ་བོའི་ཞལ་ནས་སྐུས་གར་བསྒྱུར་བ་དང་མཉམ་དུ་ཅང་རེའི་སྒྲ་ལ་དྲངས་ནས་འདི་སྐད་གསུངས། ཨེ་མ་སྐལ་ལྡན་ལས་འཕྲོ་ཅན། །སྔོན་སྨོན་ལས་ཀྱི་འབྲས་བུ་ཡིས། །དེང་འདིར་གནས་མཆོག་དམ་པ་འདིར། །དཔའ་བོ་དཔའ་མོའི་ཚོགས་གྲལ་དུ། །ཁྱེད་ཉིད་བྱོན་པ་ངོ་མཚར་རྨད། །སྤྲོ་བ་བསྐྱེད་ལ་མོས་གུས་མཛོད། །རང་སྐལ་མཁའ་འགྲོའི་ཐུགས་ཀྱི་བཅུད། །ཁྱོད་ལ་གཏད་རྒྱ་དུས་ལ་བབས། །མ་ཡེངས་འདི་དོན་ཙི་ཏྟར་སྦོས། །ཞེས་གསུངས་མ་ཐག་ཡང་ཌཱཀྐི་གཉིས་ཀྱིས་དར་སྣ་ལྔས་བརྒྱན་པའི་མདའ་ཞིག་བདག་ལ་གཏད་ནས་དི་སྐད་གསུངས། ཧེ་ཧེ། །དབྱིངས་མི་འགྱུར་ཆོས་སྐུའི་མཁའ་ཀློང་ནས། །མདངས་སྣ་ཚོགས་མ་ངེས་རོལ་པ་འགྱེད། །རྩལ་འཕྲུལ་ལྡན་བརྡ་ཡི་རི་མོ་ངོམས། །སྔོན་རང་སྐལ་ཐོབ་པའི་ནོར་གྱི་བཅུད། །མ་མཁའ་འགྲོའི་ཐུགས་བཅུད་ཡང་གསང་གི། །ཆོས་གཏེར་རྣམས་དུས་དང་དུས་སུ་ཐོན། །བྲག་སྲིན་མོ་འགྱིང་འདྲའི་གཡས་ཟུར་དུ། །རྩལ་ལྡན་པའི་འགྲོས་ཀྱི་སྟབས་བསྒྱུར་ལ། །རྒྱང་གྲགས་ནས་འཇའ་ཡི་འོད་ཟེར་འབྲེལ། །གསང་བ་ཡི་རི་མོ་ངོམ་པའི་དཔེར། །དུས་རྟགས་ནི་སྦྲུལ་ལོ་མཛེས་ལྡན་སྐབས། །གྲོགས་ནམ་མཁའི་སྒྱུ་འཕྲུལ་བཛྲ་མིང༌། །དུས་སྨོན་ལམ་ལས་འབྲེལ་གནད་འཛོམ་ན། །མ་མཁའ་འགྲོའི་ཐུགས་

༡༣༢༽ཏིག་གསང་བའི་ཆོས། །ཚེགས་མེད་ཀྱི་མཐར་ཆགས་ཚུལ་དུ་ཡོད། །གྲངས་ཚད་ནི་རྡོ་རྗེའི་གྲུ་ཚད་གཉིས། །དེ་ལས་ནི་ལྷག་དང་ཆད་བྱུང་ན། །ནོར་འཁྲུལ་དེ་གབ་འཁྲུགས་བསལ་བ་གཅེས། །དེའི་སྟབས་དང་ལྡན་པར་མ་གྱུར་ན། །དུས་རྟེན་འབྲེལ་གནས་དང་ཡུལ་གྱིས་བསྒྱུར། །ཆོས་འཛིན་དང་གདུལ་བྱའི་དཀར་ཆག་རྣམས། །དབྱིངས་རྗེ་མོས་དུས་སུ་སྤྲད་པར་ངེས། །ད་ཁྱེད་ཀྱིས་སྒོ་གསུམ་གཅིག་ཏུ་དྲིལ། །གསང་བ་ཡི་མཎྜལ་གུས་ཕུལ་ལ། །དཀྱིལ་འཁོར་དུ་འཇུག་ལ་ཚུལ་བཞིན་སྤྱོད། །ཅེས་པའི་ཚེ་བདག་གི་སྣང་བ་ལ་ང་ཕྱིར་མི་ཡུལ་དུ་འགྲོ་དོན་འོང་བ་ཤིན་ཏུ་དཀའ་བས་འགྲོ་ཐབས་གཏན་ནས་མེད་པ་འདྲ་ན། བདག་རང་གི་ཉམས་མྱོང་གནས་ཚུལ་གྱི་ལོ་རྒྱུས་ཤིག་ཞུ་དགོས་སྙམ་ནས་འདི་སྐད་གསོལ། ཨེ་མ་ཡེ་ཤེས་སྤྱན་ལྡན་བདག་ཅག་འགྲོ་བའི་མགོན། །ཐུགས་རྗེའི་བརྩེ་བ་ཆེན་པོས་དགོངས་མཛོད་ལ། །སྐྱེ་དམན་བདག་གི་གནས་ཚུལ་འདི་ལྟར་ལགས། །ཆུང་ནས་ད་བར་འགྲོ་བའི་དོན་ལ་སྨོན། །ཐབས་མཁས་དུ་མས་འགྲོ་བློ་ཆོས་ལམ་ལ། །འགོད་པའི་རྐྱེན་དུ་འབད་རྩོལ་ཆེར་བརྩམས་ཀྱང༌། །རང་ཉིད་ནུས་མེད་སྟོབས་ཞན་རྐྱེན་དབང་གིས། །གཞན་དོན་ཕར་ཞོག་རང་གཏེར་ཟབ་པའི་ཆོས། །དམ་སེལ་ཉམས་པའི་ལོག་སྒྲིབ་རྐྱེན་གྱིས་བསྒྱུར། །གྲོགས་དང་ཆོས་འཛིན་གནང་བཀག་ལམ་དུ་གོལ། །རང་ཡང་སྐྱེ་ལུས་དམན་པས་སྤོབས་པ་ཆུང༌། །རྟེན་དང་འབྲེལ་འབྱུང་སབྟའི་དབང་ ༢༣༣༽གིས་བསྒྱུར། །སྙིགས་མའི་འགྲོ་བློའི་ཤེས་རྒྱུད་བདུད་ཀྱིས་བསླུས། །ཡང་དག་ལམ་འཇུག་སྐྱེས་བུ་ཉིན་སྐར་ཙམ། །མི་དགེ་ལོག་ལམ་སྤྱོད་པ་ཁོ་ནར་འབད། །རང་གཞན་གཉིས་ཕུང་སྡིག་ལ་ཤིན་ཏུ་སྤྲོ། །ཆོས་བཞིན་སྤྱོད་པའི་སྐྱེས་བུའི་དབུ་འཕངས་ཉམས། །ཟོབ་རྫུན་གཡོ་འཕྲུལ་མཁན་རྣམས་གཙུག་ཏུ་བཀུར། །དམ་ཚིག་སྡོམ་པ་ཞིག་རལ་གྱུར་བ་གང༌། །འགྱོད་སེམས་ཕར་ཞོག་ད་དུང་འཆོལ་རྙོག་སྤྱོད། སྔགས་པས་བསྐྱེད་རྫོགས་གདེང་བྲལ་དཀོར་ལ་རྔམས། །དགེ་བཙུན་ཚུལ་འཆལ་ནག་ཆང་སྐོག་ཏུ་སྤྱོད། །བཙུན་མས་ལོག་ལམ་རང་རྒྱུད་གསོད་པར་རྩོལ། །ཁྱིམ་པ་ཕོ་མོས་མི་དགེའི་ལས་སྣ་ཚོགས། །མནར་མེད་གནས་སུ་འགྲོ་ངེས་རྒྱུ་བསགས་ཤིང༌། །འཁོར་བའི་གནས་ལས་ཐར་བའི་དུས་མ་མཆིས། །འདི་ཕྱིའི་སྐྱབས་གནས་དཀོན་མཆོག་རྒྱབ་ཏུ་བོར། །དྲི་ཟའི་ཚོགས་ལ་སྐྱབས་བཅའ་བློ་ཕུགས་གཏད། །སྤང་བླང་གནས་རྨོངས་རང་གཞན་སྡིག་ལ་སྤྱོད། །དེ་ལ་སོགས་པའི་དུས་ངན་སྙིགས་མའི་མི། །ཡེ་ཤེས་སྤྱན་ལྡན་ཁྱེད་འདྲ་མ་གཏོགས་པས། །སྐྱེ་དམན་བདག་གིས་ཅིའི་ཕྱིར་འདུལ་བར་ནུས། །དེ་ཕྱིར་བདག་ནི་འཇིག་རྟེན་གདོང་དམར་གྱི། །ཡུལ་དུ་འགྲོ་བར་མི་འཚལ་གནས་འདི་རུ། །དཔའ་བོ་མཁའ་འགྲོའི་གྲལ་དུ་འཇུག་པར་སྤྲོ། །ཞེས་ཞུས་ཚེ།

ཡང་ཌཱཀྐིའི་ཞལ་ནས། ཨེ་མ་རིགས་ལྡན་མཛའ་ན་མོ། །དུས་ངན་མི་ཡི་སྤྱོད་པ་ལ། །ཐུགས་སུན་སྐྱོ་བ་ཅི་ལ་དགོས། །རང་སྐལ་གསང་མཛོད་དྲི་མེད་འདི། ༢༣༤༽དུས་སུ་འགྲོ་བའི་དཔལ་དུ་ཤར། །སྨོན་ལམ་ལས་ཀྱིས་བསྡུས་པ་ཡི། །གྲོགས་དང་ཆོས་འཛིན་རིམ་གྱིས་འཕྲད། །མཁའ་འགྲོས་མངག་པའི་ཕོ་ཉ་ལ། །འགྲོ་དོན་རྟེན་འབྲེལ་ཁོ་ནར་བབས། །ལོག་ལམ་སབྟས་མ་བསྒྱུར་ན། །གཏེར་སྲུང་རྣམས་ཀྱིས་གྲོགས་དན་བྱེད། །གསེར་ལ་གཡུ་ཡི་ཚོམ་བུ་བཞིན། །གྲོགས་དང་ཆོས་རྒྱུད་འཛིན་པ་འབྱུང༌། །ནམ་མཁའི་བུ་མོའི་བཞིན་རས་བཞིན། །འགྲོ་དོན་གདུལ་བྱ་རིམ་གྱིས་རྒྱས། །ལྕགས་ཁམས་གསེར་འགྱུར་ཇི་བཞིན་དུ། །ལས་སྐལ་ལྡན་རྣམས་སྨིན་ཅིང་གྲོལ། །ཐ་ན་ལོག་པར་བརྗོད་པ་དང༌། །ངན་སྨྲས་གནོད་པར་བྱེད་པ་ཡན། །ཁྱོད་ཀྱི་གདུལ་བྱར་གྱུར་བ་ན། །འཁོར་བ་མཐའ་ཅན་ལམ་ལ་འགོད། །དེ་ཕྱིར་ད་དུང་འཇིག་རྟེན་དུ། །འགྲོ་དོན་མ་རྫོགས་བར་དག་ཏུ། །སྐྱོ་ངལ་ཐུགས་སུན་མ་མཛད་པར། །རྒྱ་ཆེན་སེམས་ཀྱི་གོ་ཆ་བགོས། །དུས་བབ་ཞིང་འདིར་ལྷགས་པའི་ཚེ། །ངེད་ཅག་ཁྱེད་ཀྱི་གྲོགས་སུ་ངེས། །གསུངས་ཏེ། དེ་ནི་ཁྱོད་མཁའ་འགྲོ་མ་དགོངས་པ་འདུས་པའི་དཀྱིལ་འཁོར་ལ་འཇུག་པར་གྱིས་ཤིག་གསུངས་མ་ཐག དཔའ་བོ་མཁའ་འགྲོ་མ་རྣམས་ཀྱི་སྐུ་ཡིས་གར་མཛད་ཅིང་ཕྱག་གིས་རོལ་མོ་སྣ་ཚོགས་དཀྲོལ། །ཞལ་ནས་ཨེ་ཨ་ར་ལི་ཕེཾ་ཕེཾ་ཞེས་པའི་སྒྲས་བསྐུལ་ནས། བདག་གི་སྣང་བ་གནས་འགྱུར་ཏེ་ཐ་མལ་གྱི་ཞེན་རྟོག་ཐམས་ཅད་དང་བྲལ་ནས། ལུས་ཀྱིས་གར་བསྒྱུར། ངག་གིས་གསང་བའི་ཚིག་བརྗོད། སེམས་རྟོག་བྲལ་བརྗོད་མེད་འོད་ ༢༣༥༽གསལ་བདེ་བ་ཆེན་པོའི་ངང་ནས་དཀྱིལ་འཁོར་གཙོ་བོའི་སྒྲུབ་སྡེ་མོ་བྱས་ཚེ། །བསྐུར་ཐོབ་དང་བྲལ་བའི་དབང་བཞི་པ་གཅིག་ཆར་དུ་ཐོབ། དགའ་བ་བཞིས་ཉེ་བར་དྲངས་ནས་སྟོང་བཞིའི་འོད་གསལ་མངོན་དུ་གྱུར་ཅིང༌། རྩ་རླུང་ཐིག་ལེའི་སྐྱོན་ཐམས་ཅད་ངང་གིས་གྲོལ་ནས།

གཙོ་བོ་དང་ཐ་མི་དད་ཅིང་བདེ་སྟོང་ཡེ་ཤེས་ཆེན་པོའི་ཚོགས་ཀྱི་འཁོར་ལོ་རྒྱ་ཆེན་མཛད་དོ། །དེ་ནས་སྣང་སྟོང་བདེ་བ་ཆེན་པོའི་དགོངས་པ་ལས་བཞེངས་ཏེ། ཐེམ་མེད་མཁའ་འགྲོའི་ཟབ་སྒྲུབ་ཀྱི་གཏེར་དཔེ་རྣམས་སྙན་རྒྱུད་ཀྱི་ཚུལ་དུ་བདག་ལ་གནང་ནས། གཏེར་འབྱིན་པའི་དུས་ཚིག་གཏེར་གནས་ཆོས་བདག་དང་བཅས་པའི་ལུང་བྱང་རྣམས་འཕྲུལ་བརྡ་གཟི་སྒྲོམ་ལ་སྒྲོམ་གཉིས་གནང་ནས་ཐུགས་བསྐྱེད་སྨོན་ལམ་གྱི་ཚིག་འདི་སྐད་གསུངས། ཨེ་མ་རང་བྱུང་ཡེ་ཤེས་ཆེན་པོའི་རོལ་པ་ལས། །སྣ་ཚོགས་སྣང་བ་ཆུ་ཟླའི་རྣམ་རོལ་བཞིན། །རྣམ་མང་འགྲོ་བའི་དཔལ་དུ་ཡོངས་ཤར་བ། །བདེ་སྟོང་ལྷན་སྐྱེས་ཡིད་འོང་མཛའ་ན་མོས། རྣམ་འདྲེན་རྒྱལ་ཀུན་ཐུགས་བཞེད་ལེགས་བསྒྲུབ་ནས། དོན་གཉིས་མཛད་པ་ཡིད་བཞིན་འགྲུབ་གྱུར་ཅིག །མཐར་ཐུག་གང་འབྲེལ་འགྲོ་བཅས་ཞིང་འདི་རུ། །སྟོན་འཁོར་དགོངས་པ་དབྱེར་མེད་འཁོད་པར་ཤོག །ཅེས་གསུངས་པ་དང་མཉམ་དུ་འོད་ཀྱི་རྣམ་པར་རང་སྣང་ཡེ་ཤེས་ཆེན་པོའི་ཀློང་དུ་མི་སྣང་བར་གྱུར་ཏོ། །དེ་ནས་རང་ལོ་ཉེར་ལྔའི་ལོར་རྒྱལ་སྲས་ཡབ་ཡུམ་སྐུ་ ༢༣༦༽མཚམས་དམ་རྒྱར་བཞུགས་སྐབས། རང་ཡང་མཚམས་ལ་བསྡད་ནས་གང་ཤེས་ཀྱི་ཉམས་ལེན་རེ་བྱེད་པ་དང༌། ཁྱད་པར་གཏུམ་མོའི་འོད་གསལ་ལ་བསླབས་ནས་རིམ་བསྒྲོད་ཀྱི་ལམ་ལ་སྦྱང་བའི་སྐབས། རང་སློབ་ཐུབ་བསྟན་བཟང་པོ་ལ་ཉམས་ཆོད་དཀའ་བ་དུ་མ་བྱུང་ནས་ཅི་བྱེད་ལ་ཐུག་ཡོད་པས། བདག་གིས་ཐབས་སྣ་ཚོགས་ཀྱིས་ཁོ་རང་ཉམས་ལས་གྲོལ་ཐབས་བྱས་ཀྱང་མ་ཕན་ནས། རྨི་ལམ་འོད་གསལ་གྱི་གདམས་པ་བསྟན་པས་རིམ་གྱིས་ཉམས་སྣང་ཆོས་ཉིད་ཀྱི་འཁོར་ལོར་སད་ནས་གནས་ལུགས་ཇི་བཞིན་པར་ངོ་སྤྲད། དེ་སྐབས་ཁོ་རང་གི་གསལ་ཉམས་ལ་དཔའ་བོ་མཁའ་འགྲོའི་ཞལ་མཇལ་བ་དང༌། ཁྱད་པར་བདག་གི་ཟབ་གཏེར་གྱི་ཁ་བྱང་བརྡ་ཁྲོལ་དཀའ་བས་དེའི་རྟེན་འབྲེལ་དགོས་ཆེན་ཐམས་ཅད་གསལ་པོར་སྨྲས་འདུག་ཀྱང༌། ཁོ་རང་ཉམས་ལ་ཞེན་ན་ཆོད་དཀའ་འོང་སྙམ་ནས།

བདག་གིས་ཁྱོད་ཀྱི་རང་བྱུང་ལྷན་སྐྱེས་ཀྱི་ཡེ་ཤེས་མ་མཐོང་བར་དཀའ་བ་ཆེན་པོ་སྦྱང་དགོས་པ་འདྲ་ན། བདག་གི་ཟབ་གཏེར་གྱི་བརྡ་ཁྲོལ་ལ་ཅི་དགོས་དང༌། ང་རང་མནན་གཏད་བྱས་ཡོད་པ་སོགས་ཁྱོད་གྱིས་གོ་དོན་ཅི་ཡོད། ཉམས་ལེན་ལ་རང་བྱན་ཆུད་པར་གྱིས་དང༌། རྩལ་སྣང་གང་ཤར་ཤར་དུ་ཆུག སྤང་བླང་བྱེད་དོན་མེད་སྨྲས་ནས་ཞག་ཁ་ཤས་ལ་བཏང་སྙོམས་སུ་བཞག་གོ། ཉིན་གཅིག་ཁོ་རང་གིས་སྨྲས་པ་ལྟར་རྟེན་འབྲེལ་གྱི་རྫས་རྣམས་གཟུགས་ཅན་མི་དང༌། གཟུགས་མེད་གཏེར་སྲུང་ ༢༣༧༽རྣམས་ལ་ཕྲིན་ལས་བཅོལ་བས་དོན་ལྡན་དུ་བྱུང༌། དེ་ནས་ཤོག་སྣང་སོགས་ཀྱི་མཐུན་རྐྱེན་ཁོ་རང་གིས་བྱས་ནས། །བདག་གིས་སྣང་གསལ་མཐོང་ལ་མཁའ་འགྲོའི་གསང་མཛོད་ཀྱི་ཁ་བྱང་གསེར་གྱི་ལྡེ་མིག གུ་རུའི་སྒྲུབ་ཐབས་དངོས་གྲུབ་སྙེ་མ། རྗེ་མོའི་སྒྲུབ་ཐབས་གཏེར་གྱི་བུམ་བཟང༌། དེའི་རྒྱབ་ཆོས་བསྐྱེད་རྫོགས་བསྡུས་པ་བཅས་བྲག་དཀར་རྣམ་གསུམ་གྱི་གཏེར་བཅུད་ལུས་མེད་མཁའ་འགྲོའི་གདམས་པ་རྣམས་གཏན་ལ་ཕབ། དེ་སྐབས་སུ་ཉིན་གཅིག་མགར་ར་རྒྱལ་མཚན་ཞེས་པ་དེ་འོང་ནས་ཁྱོད་ང་རང་ལ་རྒྱལ་སྲས་ནས་གནང་བ་ཐོབ་ཡོད་པས་སྤྱོད་པ་འབྲེལ་དགོས་ཡང་ཡང་ཟེར་འདུག་པས། བདག་གི་བསམ་པ་ལ་ཁོ་རང་གི་བློ་སེམས་བདུད་ཀྱིས་བརླབས་པར་འདྲ་སྙམ་སྟེ། ལུགས་གཉིས་གང་ཐད་ནས་ཚུལ་ཁྲིམས་རྣམ་པར་དག་པས་གཞི་བཟུང༌། སྦྱིན་སོགས་ཕ་རོལ་ཏུ་ཕྱིན་པས་ཚོགས་བསགས་དགོས་པ་སོགས་ཀྱིས་དལ་རྟེན་ཆུད་ཟོས་སུ་གཏོང་མི་ཉན་པའི་རྣམ་གྲངས་དུ་མ་བཤད་ཀྱང༌། ཆགས་སྲེད་ཀྱིས་རྒྱུད་བསླངས་པའི་སྟོབས་ཀྱིས་གོ་དོན་འབྱུང་བ་ཕར་ཞོག རྒྱུ་འབྲས་ཁྱད་བསད་དང་སྤྱོད་པ་འཆོལ་རྙོག་གི་གཏམ་མང་པོ་བཤད་པ་ལ། བདག་གི་ཡིད་རབ་ཏུ་ཕམ་ཞིང་སྙིགས་དུས་ཀྱི་བསམ་སྤྱོད་ལ་སྐྱོ་ནས་འདི་སྐད་སྨྲས། སྐྱབས་འཁོར་ལོའི་མགོན་པོ་པདྨ་འབྱུང༌། །དོན་མི་འགྱུར་ཌཱཀྐི་མཚོ་རྒྱལ་མཁྱེན། །སྤྲང་བདེ་བའི་རྡོ་རྗེར་ཐུགས་རྗེས་གཟིགས། །རྐྱེན་བར་ཆད་སེལ་བར་

༢༣༨༽བྱིན་གྱིས་རློབས། །ཉོན་དང་བཙུན་ལུས་མདོ་ཤོར་བོ། །ཁྱོད་བསམ་བློ་རང་གི་སེམས་ལ་ཐོངས། །བརྟག་དཔྱོད་ལུས་ངག་སེམས་ལ་གྱིས། །ཕྱིའི་ཆ་ལུགས་ཆོས་གོས་གསུམ་ལ་བརྟེན། །ནང་འདོད་སྲེད་ཆེ་བ་བྱ་དང་མཚུངས། །སེམས་བསམ་པ་རྐུན་བུ་ཇག་པ་བཞིན། །དུས་རྟག་པར་དཀོར་ནག་ཟས་ལ་སྤྱོད། །དེ་ལྟ་བུའི་ལུས་ངན་ངས་མི་འདོད། །ང་སྐྱེ་ལུས་དམན་པ་ཐ་མལ་ཡང༌། །བཞིན་ལྟ་ན་སྡུག་པ་མཁའ་འགྲོའི་རིགས། །བློ་ཅོར་ཆུང་བུད་མེད་ལྟར་སྣང་ཡང༌། །སེམས་སྐྱེ་མེད་སྐུ་གསུམ་ངོ་བོ་མཐོང༌། །ལས་བྱ་བྱེད་འཁོར་བའི་ཚུལ་བཟུང་ཡང༌། །མཉམ་ཉིད་ཀྱི་ཡེ་ཤེས་བྲལ་མ་དགོས། །རླུང་བཅུ་ལ་རང་བྱན་ཆུད་པ་ཡིས། །གང་སྣང་ཀུན་བདེ་བ་ཆེན་པོའི་ངང༌། །དབྱིངས་ཡེ་ཤེས་མཉམ་བརྡལ་ཀློང་དུ་གྲོལ། །ཁྱོད་ལྟ་བུའི་སྐྱེ་ལུས་དགོས་པ་མེད། །ཚེ་འདི་ཕྱི་གཉིས་སྡུག་ངས་མི་བྱེད། །མདོ་མེད་ཁྱོད་བསམ་བློ་ལེགས་པར་ཐོངས། །དོན་ཆུང་དང་དོན་ལྡན་ལུས་མ་བརྗེ། །ལས་འབྲས་བུ་བསླུ་མེད་སྨིན་པའི་དུས། །སྙིང་མེད་ཁྱོད་ཇི་ལྟར་བྱེད་རྒྱུ་ཡིན། །ད་དེ་དོན་བསམ་ལ་རང་ཚོད་ཟུངས། །ཞེས་སྨྲས་ཚེ་བར་ཆད་ལས་ཐར་བ་བྱུང་ངོ༌། །དེ་ནས་ལོ་ཁྱིམ་དེ་ཀའི་ཟླ་བ་བཅུ་བའི་ནང་དུ་རང་གི་འབྱུང་འདུས་ཤིན་དུ་འཁྲུགས་ཤིང་བཟོད་དཀའ་བའི་ནད་ཀྱིས་མནར་བ་དང༌། གཞན་ཡང་རྐྱེན་ཁ་ཤས་ལ་གཞི་བྱས་ཏེ། རང་གི་ལུས་སེམས་དེ་བྲལ་སོང་ན་ཅི་མ་རུང་སྙམ་ནས་ཡོད་སྐབས། ཆུང་ ༢༣༩༽ནས་ལྷན་སྐྱེས་སུ་ཡོད་པའི་མི་མོ་འཇིགས་སུ་རུང་བ་དེ་ལག་གཡས་ན་རལ་གྲི་འཛིན་ཅིང༌། གཡོན་པས་ཞགས་པ་དམར་པོ་འོད་འཕྲོ་བ་ཞིག་བཟུང་ནས་འདི་སྐད་ཟེར། ཧ་ཧ་ཧེ་ཧེ་ཁྱོད་ཆུང་ནས་ད་བར་དུ་རང་གི་བུ་གཅིག་ལྟར་བརྩེ་ཞིང་ནར་སོན་པར་བྱས། ད་ཁྱོད་ཀྱི་ཡུལ་རྐྱེན་ཕྲན་བུ་རེ་ལ་གཞི་བྱས་ཏེ་གཞན་ཕན་བྱང་ཆུབ་ཀྱི་སེམས་དོར་ནས། རང་དོན་ཡིད་བྱེད་ཀྱི་བློ་འཕྲུལ་འགྱེད་པའི་དོན་ཅི་ཡིན་ཟེར་ཞིང༌།

བདག་ལ་རལ་གྲི་འཕང་ཚུལ་བྱེད་འདུག་པས། མ་བཟོད་ནས་ཁྱིམ་ཕྱི་ནང་རི་བྲག་ཆུ་མཚོ་གང་ཡང་རུང་བར་བདག་བྲོས་ཀྱང་མ་ཤོར། ཏིང་ངེ་འཛིན་གྱིས་མ་ཉམས། ལམ་ཁྱེར་གྱིས་བསྒྱུར་མ་བཏུབ། གཅེས་འཛིན་དོར་ཀྱང་མ་ཕན། །སྤྲུལ་བསྒྱུར་སོགས་ཐམས་སྣ་ཚོགས་བྱས་ཀྱང་བྱ་ཐབས་བྲལ་ནས་འདི་སྐད་སྨྲས། ཡ་ཡ། ཆོས་ཉིད་ཞི་བའི་ངང་ལས་ཐུགས་རྗེའི་འཕྲུལ། །རབ་འཇིགས་ཁྲོ་མོ་རྔམ་པའི་སྐུར་བཞེངས་མ། །ནམ་མཁའ་ནམ་མཁས་འཇིགས་པར་མི་རིགས་ཀྱང༌། །ཀུན་རྫོབ་རྟེན་འབྱུང་འབྲེལ་བའི་མཐུས་བསྐྱེད་ནས། །ཁྱོད་ཉིད་རབ་འཇིགས་རྔམས་པའི་སྐུ་རུ་བཞེངས། །འབྱུང་བཞི་ལ་སོགས་གང་ལ་ཐོགས་པ་མེད། །མཁྱེན་གཉིས་གཟིགས་པའི་ཐུགས་ཀྱིས་བདག་རྒྱུད་ཀྱི། །རོལ་རྩལ་འགགས་མེད་གསལ་སྒྲིབ་མེད་པར་དགོངས། །ཞལ་ནས་ཧ་ཧོའི་སྒྲ་ཆེན་འབྲུག་ལྟར་ལྡིར། །ཀུན་རྟོག་བག་ཆགས་ཆོས་ཉིད་ཆེན་པོར་བཅོམ། །ཁྱོད་ནི་དུས་ཀུན་འགྲོ་བའི་དོན་ལས་མེད། ༢༤༠༽བདག་ནི་ལུས་དམན་འབྱུང་འདུས་རྟེན་ལ་གནས། །ལྷག་བསམ་དཀར་ཡང་དུས་ངན་འགྲོ་འདུལ་དཀའ། །གཏེར་དང་འཕྲད་ཀྱང་ཐབས་མཁས་རྟེན་འབྲེལ་རྡུག ཤེས་རབ་ཆུང་བས་བརྡ་དོན་གོ་བར་དཀའ། །སྐྱེ་ལུས་དམན་པས་ཁྱོ་ཕོའི་ཁས་མི་(ཁ་ལས)ཐར། །རྒྱལ་ཁམས་འགྲིམ་ཚེ་ཁྱི་ཁར་མི་ཐར་ཞིང༌། །གང་བྱས་འགྲོ་བའི་མིག་ལམ་མི་འགྲོ་སོགས། །འབྱུང་ཚེ་ལུས་རྟེན་འདོར་དགོས་ཡ་མི་ང༌། །བྱང་ཆུབ་སེམས་ལ་ཕོ་མོའི་ཁྱད་མེད་ཀྱང༌། །གདུལ་བྱའི་སྣང་ངོར་བདག་གི་ལུས་རྟེན་དམན། །ལུས་མཆོག་དཔའ་བོའི་རིགས་སུ་བདག་གྱུར་ན། །མ་གྱུར་འགྲོ་བའི་དོན་ཆེན་འགྲུབ་ངེས་སྙམ། །དེ་ལྟར་མིན་ན་སྐྱེ་ལུས་འདི་ཉིད་ཀྱིས། །བསྟན་འགྲོའི་དོན་ཆེན་འོང་ཐབས་ཇི་ལྟར་བྱེད། ཁོ་མོ་ཁྱེད་ཀྱིས་བདག་ལ་བཀའ་གནང་སྩོལ། །ཞེས་སྨྲས་ཚེ། མོ་ན་རེ། ཧེ་ཧེ། ང་ནི་ཕྱི་ལྟར་རབ་རྔམ་ཁྲོ་མོའི་སྐུ། །ལེགས་ཉེས་སྟངས་འཛིན་སྒྲུབ་པོའི་བར་ཆད་བསལ། །ནང་ལྟར་མཁའ་འགྲོའི་གཙོ་མོ་ས་ར་ཛ། །གསང་སྔགས་བཀའ་བསྡུ་བསྟན་པའི་སྒྲོན་མེ་འཛིན། །གསང་བ་རྣམ་ཀུན་མཆོག་ལྡན་རྡོ་རྗེའི་བཙུན། །རྒྱལ་ཀུན་བསྐྱེད་ཡུམ་དངོས་གྲུབ་ཀུན་གྱི་མཛོད།

ཁོ་མོ་བདག་ནི་འགྲོ་བའི་དོན་ལས་མེད། །སྲིད་ཞིའི་ཆོས་ཁམས་སྣ་ཚོགས་སྣང་བ་ཡང༌། །ཆོས་ཉིད་བསམ་ངོ་བྲལ་བའི་ཀློང་དུ་མཉམ། །གང་སྣང་ཐམས་ཅད་ཡེ་ཤེས་རོལ་བའི་རྩལ། །བདག་གཞན་གཉིས་མེད་བྱང་ཆུབ་སེམས་སུ་བསྡུས། །བྱང་ཆུབ་སེམས་ཀྱི་ ༢༤༡༽མཚོན་དཔེ་ནམ་མཁའ་འདྲ། །ནམ་མཁའ་ཉིད་ཀྱང་འདི་ཞེས་བརྗོད་མེད་ན། །བྱང་ཆུབ་སེམས་ཀྱི་དོན་འདི་བླ་ན་མེད། །དེ་ཕྱིར་འཁོར་འདས་མཉམ་ཉིད་གཞི་ཀློང་དུ། །གསུམ་ལྡན་གཅིག་གི་ངང་དུ་ལ་ཟློས་ཤིག །བསྟན་དང་འགྲོ་བའི་དཔལ་གྱི་ཉི་མ་འདི། །གཉིས་སྐྱེས་འཛུམ་པའི་མདངས་ཀྱིས་བསུས་ནས་འོང༌། །ཐབས་མཁས་རྟེན་འབྲེལ་གསལ་བའི་མེ་ལོང་བཞིན། །གཉིས་ཀྱིས་མ་བསྒྱུར་དུས་བབ་ཇི་བཞིན་དགོས། །ཤེས་རབ་མིག་འབྱེད་བརྡ་དོན་ཅུང་སྨྲས་ན། །རྒྱུད་འཛིན་རྗེས་འཇུག་ས་ཆེན་ཐོབ་པའི་ཕྱིར། །རྟེན་འབྲེལ་དོན་གྱི་མགོ་བརྩམས་ས་ཡིས་བྱེད། (Dakini letter here) སརྦ་བཛྲ་དྷ་ར་ཟེར། ལུས་མེད་མཁའ་འགྲོའི་བརྡ་བསྒྱུར་དཔེ། (Dakini letter here) འདི་ནི་ཡི་གེའི་གྲོང་སུམ་ཅུ། །འཆོལ་བརྡ་འཕྲུལ་བརྡ་རིགས་པས་དཔྱོད། (Dakini letter here) འདི་ནི་ཨོ་རྒྱན་བརྡ་དཔེ་ཤར། །གསང་བའི་བརྡ་རྣམས་རིགས་པས་འབྱེད། (Dakini letter here) འདི་ནི་རིག་འཛིན་བརྡ་རུ་བསྟན། །ཀློང་བརྡ་ལེན་(

ལན )མེད་རིགས་པས་དཔྱོད། (Dakini letter here) འདི་ནི་ཟ་ཧོར་འཕྲུལ་གྱི་བརྡ། །མཁའ་འགྲོའི་བརྡ་དང་མ་ནོར་དགོས། །མདོར་ན་ནམ་མཁའི་ཀློང་མཛོད་དུ། །བརྡ་རིགས་མི་འདྲ་དུ་མ་ཡོད། །རང་རང་བརྡ་བྱང་ཇི་བཞིན་དུ། །ཞལ་བསྒྱུར་ཤེས་པ་སྨོན་ལམ་དབང༌། །གདུལ་བྱའི་དཔལ་དུ་ལས་ཀྱིས་བསྒྱུར། །གདུལ་ཞིང་ ༢༤༢༽ཡང་དེ་རུ་གོ་བར་མཛོད། །པད་འབྱུང་ཐུགས་བསྐྱེད་དུས་སད་དེ། །སྤྲུལ་པའི་གཏེར་སྟོན་གཏེར་གྱི་གྲོགས། །གཏེར་གནས་གཏེར་རྫས་ཆོས་བདག་སོགས། །རང་རང་འཚམས་པ་དུས་སུ་འཛོམ། །གཏེར་སྟོན་རྒྱལ་པོ་ཆེ་བ་དང༌། །འབྲིང་པོ་བློན་དང་ཆུང་ངུ་འབངས། །དག་སྣང་དབང་བ་གཏེར་གྱི་གྲོགས། །ས་གཞི་ལྟ་བུ་ནམ་མཁའི་གཏེར། །རྩ་བ་ལྟ་བུ་དགོངས་པའི་གཏེར། །སྡོང་བུ་ལྟ་བུ་ས་ཡི་གཏེར། །མེ་ཏོག་ལྟ་བུ་ཐུགས་ཀྱི་གཏེར། །ཡལ་འདབས་ལྟ་བུ་དག་སྣང་གཏེར། །འབྲས་བུ་ལྟ་བུ་ཀུན་གྱི་གཙོ། །བླ་རྫོགས་ཐུགས་གསུམ་གཏེར་ཀྱི་བཅུད། །དེ་ཀུན་དབང་བ་རྒྱལ་པོ་དང༌། །དེ་ལས་གཉིས་དང་གསུམ་དབང་བ། །འབངས་དང་བློན་དུ་ཤེས་པར་མཛོད། །གྲོགས་ལ་ཐབས་དང་ཤེས་རབ་གཉིས། །ཐབས་ནི་གཏེར་འཁོར་ཚུལ་དུ་ནི། རིང་དང་ཉེ་བའི་གནས་སུ་འབྱུང༌། །གཏེར་ལ་ཕན་པའི་གྲོགས་ཀྱང་བརྗོད། །གདུལ་བྱ་བསྟན་པའི་གསོས་སུ་སྨན། །ཤེས་རབ་ཕོ་ཉ་ཌཱཀྐིའི་འཕྲུལ། །རྣམ་གཉིས་དངོས་གྲུབ་འབྱུང་བའི་གཞི། །རིགས་ལྔའི་མཁའ་འགྲོའི་ཆར་གཏོགས་པ། །བདེ་སྟོང་བསྐྱེད་དང་མི་སློབ་ལམ། །མྱུར་བསྒྲོད་ཤིང་རྟ་ཆེན་པོའོ། །ཆོས་ཀྱི་བདག་པོ་རྩ་བ་དང༌། །ཡན་ལག་ཕྲན་དང་གྲོགས་སུ་ནི། །ཀ་བཞི་གདུང་བརྒྱད་གྲལ་བཅུ་དྲུག །གྲོགས་དང་ཕྲན་ནི་གཅིག་གཉིས་དང༌། །བཅུ་ཕྲག་གཉིས་དང་ལྔ་ཚན་དང༌། །གྲངས་ལས་འདས་པ་འབྱུང་བར་ངེས། །གཏེར་སྟོན་རང་གི་རིགས་ཁྱད་ཀྱི། ༢༤༣༽གྲོགས་དང་ཆོས་འཛིན་རིག་པས་དཔྱོད། །རིགས་ལྔའི་དཔའ་བོ་གར་མཁན་དང༌། །སེམས་དཔའ་ཆེན་པོ་གྲོགས་ཀྱི་མཆོག

།རིགས་ངན་བྱ་དང་ཁྱི་ཕག་དང༌། །གླང་ལ་སོགས་པ་སྤང་བར་བྱ། །ཁྱོད་ནི་སེམས་མ་ཆེན་མོའི་ལུས། །ང་དང་གཉིས་སུ་མེད་པ་ཡིན། །ཐུགས་བསྐྱེད་དམ་བཅའ་མ་ལྷོད་པར། །ངེས་མེད་གནས་སུ་འགྲོ་དོན་རན། །གྲོགས་དང་ཆོས་འཛིན་སྐྱེས་བུ་རྣམས། །རིམ་འཕྲད་པ་ལ་ཐེ་ཚོམ་མེད། །ཡུལ་ངན་གྲོགས་ཀྱི་སྐྱོན་མ་ལྟ། །གང་སྣག་ཡེ་ཤེས་ལམ་ཁྱེར་མཛོད། །འཁོར་བའི་གནས་ལ་མགོ་མ་འཁོར། །བརྟུལ་ཞུགས་སྤྱོད་པའི་གོ་ཆ་བགོ། དམ་སྲིའི་འཕྲུལ་གྱིས་མི་མོ་བསླུས། །རྐྱེན་དེས་བླ་སློབ་དམ་ཚིག་རལ། །མི་འདོད་སྣ་ཚོགས་རང་གིས་འབོད། །དེ་ལ་སྟབས་གཟབ་རྟོག་དཔྱོད་རེམ། །རང་སྐལ་སེམས་དཔའ་རྟ་ལ་འཕྱོ། །མིག་མཚམས་ནོར་བུའི་རི་མོ་ཡོད། །བྲག་གི་སྤྲེའུའི་དུས་སུ་འཕྲད། །མཁའ་འགྲོའི་གསང་མཛོད་བརྡ་བྱང་བསྐུལ། །དེ་དང་འབྲེལ་ན་ཚེ་ཆོས་ཀྱི། །ཕྲལ་ཕྲལ་བར་ཆད་སེལ་བར་ངེས། །ཉ་མོ་རོ་ལ་མ་ཆགས་པར། །དུས་གསུམ་གཏན་ཚིགས་ཙིཏྟར་རྒྱ། །ནུབ་ནས་འོང་བའི་སྐྱེས་བུ་དེ། །དྲན་པ་ནམ་མཁའི་སྒྱུ་འཕྲུལ་ངེས། །དེ་ལ་ཐེམ་མེད་ཡ་བཞི་སྤྲོད། །ལང་གྲོའི་སྤྲུལ་པ་མ་ཏིའི་མིང༌། །གནས་མི་རིང་རང་གི་ཕྱོགས་ནས་འོང༌། །རྣ་གཡས་ན་སྨེ་བ་ལྷ་ཡི་སྤྱན། །ནོར་མི་དགོས་སྦྲུལ་གྱི་ལོ་རུ་འཕྲད། །མཛད་ཕྲིན་གྱི་སྒོ་འཕར་དེ་ནས་འབྱུང༌། །དེ་ནུབ་བམ་བྱང་གི་ཀ་བ་ ༢༤༤༽ལགས། །དཔལ་ཡེ་ཤེས་སྤྲུལ་པ་ག་གའི་མིང༌། །ཁོང་ཤེས་རབ་མིག་ལྡན་ལྟེ་སྨེ་མཛེས། །ནོར་མི་དགོས་དབྱར་རྔའི་སྒྲ་ལ་འཇུག དེ་ཤར་གྱི་ཀ་ཆེན་དུས་སུ་འཕྲད། །གཡུ་སྒྲ་དང་ཨ་ཙར་དཔའ་ཟུང་ལྡན། །མིང་བསོད་ནམས་རིན་ཆེན་དར་རྒྱས་ཞེས། །ཁོང་རྫུ་འཕྲུལ་ལྡན་པ་མུ་ཏོའི་ཚུལ། །སྦས་དོན་གྱི་དགོངས་པ་ཀློང་ནས་གྲོལ། །ནོར་མི་དགོས་ཅང་ཤེས་གདོང་གིས་བསུས། །དེ་ཚེ་ཆོས་བསྟན་པའི་སྲོག་ཤིང་ཡིན། །བྱང་ངམ་ནི་ནུབ་ཀྱི་ཀ་བའི་ཚུལ། །ཆོས་རྒྱལ་སྤྲུལ་པ་མ་ཎིའི་མིང༌། །མགུལ་གཡས་ན་མི་འགྱུར་གསང་བའི་རྟགས། །སྨེ་ནག་པོ་ལྷ་ཡི་སྤྱན་འདྲ་ཡོད། །ནོར་མི་དགོས་རི་མོ་ཅན་གྱིས་བསུ། །དེ་ལྷོ་ཡི་ཀ་ཆེན་ཨེ་མ་ཧོ། །ད་དེ་ལ་སོགས་པའི་ཆོས་འཛིན་བུ། །དུས་དུས་སུ་སྨོན་ལམ་དབང་གིས་འཛོམ། །བློ་རིག་པས་དཔྱོད་དང་གསལ་བར་ངེས། །འབྱུང་འགྱུར་གྱི་བརྡ་དོན་དུས་སུ་སྨྲ། །ད་གོའམ་བདེ་བའི་རྡོ་རྗེ་རྩལ། །དོན་འདི་རྣམས་ཙིཏྟའི་ཀློང་དུ་རྒྱ། །ཞེས་ཟེར་ནས་མི་སྣང་བར་གྱུར་ཏོ། །དེ་ནས་བླ་བ་བཅུ་གཉིས་པའི་ནང་དུ་སློབ་བུ་ཐུབ་བསྟན་བཟང་པོ་དང༌།

བཙུན་མ་ཆོས་ཕྲེང༌། དགེ་མ་མཚོ་རྣམས་ལ་མགར་ར་གཏེར་ཆེན་རིན་པོ་ཆེའི་ཟབ་གཏེར་རིག་འཛིན་གསང་ལམ་གྱི་མན་ངག་ཐོར་བུའི་སྐོར་གྱི་ཁྲིད་བཤད་ཅུང་ཟད་བྱེད་སྐབས། ལྷོ་མོན་གཡུ་བྱ་སྔོན་མོ་ཞིག་གིས་འདི་སྐད་ཟེར། །ཀི་ཀི་རྣལ་འབྱོར། །ཀི་ཀི་རྣལ་འབྱོར། །མ་ཡེངས་སྒྲ་འཛིན་དབང་པོས་ཉོན་དང༌། །བདེ་བདེ་སྐྱིད་ ༢༤༥༽སྐྱིད་གཡུ་བྱ་ང་རང༌། །བདེ་ཆེན་མཁའ་འགྲོའི་གྲོང་ནས་འོང་བས། །བདེ་སྟོང་བརྗོད་བྲལ་བརྡ་གསང་བསྐུར་ཡོད། །འོན་ཀྱང་ཁྱོད་ཀྱི་གདུལ་བྱ་མཛད་ཕྲིན། །ཇི་ལྟར་འབྱུང་ཚུལ་ཅུང་ཞིག་སྨོས་དང༌། ཞེས་ཟེར་བས། བདག་གིས་སྣང་བ་ལ་འདི་མཁའ་འགྲོའི་གླིང་གི་བྱ་ཞིག་ཡིན་པར་འདུག་སྙམ་ནས་འདི་སྐད་སྨྲས། སྔོ་ལྗང་འོད་འབར་དྲི་ཞིམ་སྡོང་པོའི་སྟེང༌། །ལྷ་ལས་བབ་པའི་འཕྲུལ་ལྡན་གཟུགས་མཛེས་མ། །སྙན་དབྱངས་ངག་གིས་བདག་གི་གནས་ཚུལ་དྲིས། །ཁྱོད་ཀྱི་ཌཱཀྐིའི་ཕོ་ཉ་མགྲིན་བཟང་མ། །མ་ཡེངས་བདག་གི་ངག་ཚིག་དོན་འདི་ཉོན། །ལས་ངན་བུ་མོ་པདྨ་སྒྲོན་དཀར་ང༌། །ཡུལ་ངན་ནག་ཕྱོགས་མགོ་ལོག་གནས་སུ་ཐོན། །གདུལ་ཞིང་ཆུ་སྣོད་རྙོག་དང་མ་བྲལ་བའི། །གདུལ་བྱེད་ཐ་མལ་བ་ལས་འཕགས་མ་ནུས། །སྟོན་བྱའི་ཆོས་བཅུད་བདུད་རྩི་ལྟ་བུ་འདི། །སྙིང་གི་རྒྱ་ལས་ཕྱི་གསལ་ཡུལ་ལ་དབེན། །གཏེར་བཅུད་མཁའ་འགྲོས་གཏད་པའི་གཅེས་ནོར་འདི། །སྟོན་པའི་ཡུལ་མེད་ལོག་ལྟའི་གཞིར་འགྱུར་བས། །སྟོང་དབྱིངས་གོས་དཀར་མཁའ་འགྲོའི་ཀློང་དུ་སྦས། །རྗས་གཏེར་སྒྲོལ་དང་སྐུ་གསུང་ཐུགས་ཀྱི་རྟེན། །ཡང་གཏེར་མི་འགྱུར་གབ་སྒྲོམ་གཏད་རྒྱ་བྱས། །དུས་ཀུན་དལ་མེད་མི་ཡི་བྲན་ཁོལ་ཏེ། །ལུས་ངག་ངལ་དུབ་སྡུག་བསྔལ་རིན་གྱིས་ཉོས། །མ་ངེས་ནད་ཀྱིས་ཐེབས་ནས་ལོ་འགའ་སོང༌། །ཕྱི་ནས་འབྱུང་འདུས་ནད་ཀྱིས་རྟག་ཏུ་མནར། །ནང་ནས་ཚེ་རོགས་བཟང་པོས་འཐབ་ ༢༤༦༽མཁོན་བྱེད། །བར་ནས་ཡུལ་མི་ཀུན་གྱིས་བརྙས་དམོད་དང༌། །དགྲ་མི་ཤ་བོ་མཐོང་ལྟར་ཚིག་ངན་བྱེད། །དེ་ལ་སོགས་པའི་ལེགས་ཉེས་དུ་མ་འོང༌། །གདུལ་བྱ་མཛད་ཕྲིན་ཇི་ལྟར་འབྱུང་གིས་སྙམ། །བསམ་ཞིང་བསམ་ན་སྐྱོ་བ་འཕེལ་བའི་གཞི།

ཁོ་མོ་བདག་འདྲའི་ལས་ངན་སུ་ཞིག་ཡོད། །རང་དབང་ཐོབ་ཀྱང་ཞིང་དུ་འགྲོ་དབང་མེད། །འགྲོ་དོན་བསམ་ཡང་གདུལ་ཞིང་འདུལ་མ་ནུས། །གཏེར་ལ་དབང་ཡང་རྟེན་འབྲེལ་གནད་མ་ལྡན། །སྐྱེ་ལུས་དམན་པས་ཁྱོ་ཕོ་ཀུན་གྱིས་སྡང༌། །ཐབས་གྲོལ་བོགས་འདོན་གྲོགས་མཆོག་ཉིན་སྐར་ཙམ། །ཐ་མལ་སྡིག་གྲོགས་རྩི་ཤིང་ལས་ཀྱང་མང༌། །ཆོས་བཞིན་སྤྱོད་དཀའ་རང་གཞན་ཕུང་བའི་རྒྱུ། །དེ་དོན་བསམ་ནས་ཚུལ་ཁྲིམས་ཇི་བཞིན་བསྲུངས། །འོན་ཀྱང་མ་དང་མཁའ་འགྲོས་དུས་ཀུན་ཏུ། །བདེ་བསྐྱེད་དཔའ་བོ་སེམས་དཔའ་མཆོག་གི་གཟུགས། །བརྟག་འགུགས་སྦྱང་དང་སྨིན་གྲོལ་ཐབས་མཁས་ཀྱིས། །འབྲལ་མེད་དམ་ཚིག་གཅིག་ཏུ་བསྟེན་དགོས་ཞེས། །ཡང་ཡང་དུས་བབ་བརྡ་བྱང་གསལ་བ་ལ། །དམ་ཚིག་རྟེན་དུ་དཔའ་བོ་སེམས་དཔའ་ཆེ། །སྐྱེ་འཕྲེང་དུ་མར་སྨོན་ལམ་འཕྲོ་ལྡན་པ། །བི་མ་རསྨི་ཡིད་ཀྱི་ཕྱག་རྒྱར་བསྐུལ། །དེ་མཐུས་རྟེན་འབྲེལ་ཕྲན་བུའི་ཆོས་དབང་ནས། །སྦས་པའི་ཚུལ་གྱིས་དོན་གཉིས་རིམ་གྱིས་འབྱུང༌། །དེ་ཕྱིར་བདག་གི་གནས་ཚུལ་ཟུར་ཙམ་འདི། །ཡིད་མཐུན་གཡུ་བྱ་སྔོན་མོ་ཁྱོད་ལ་སྨྲས། །ཞེས་སྨྲས་ཚེ། ཁོ་ན་རེ། ཀི་ཀི་རྣལ་ ༢༤༧༽འབྱོར། ཀི་ཀི་རྣལ་འབྱོར། གཡུུ་བྱའི་བརྟེན་གནས་ལྗོན་ཤིང་འབྲས་ལྡན། །དེ་ལ་འཁོར་ན་བག་ཕེབས་ཡིད་སྤྲོ། །སྐད་མཐུན་བྱ་ཡི་ཁྱུ་ཚོགས་འདུ་ཞིང༌། །ཆོས་མཐུན་བསམ་པ་ངང་གིས་སྐྱེས་འོང༌། །གཏེར་སྟོན་གནས་རྟེན་ཐབས་ཀྱི་གྲོགས་མཆོག །ཚུལ་ལྡན་དམ་ཚིག་གཅིག་ཏུ་བསྟན་ན། །ཐབས་མཁས་རྟེན་འབྲེལ་ངང་གིས་འགྲིགས་ནས། །གསེར་ལྡན་ངང་བའི་ཁྱུ་ཚོགས་འདུས་ཏེ། །མཛད་པ་ཕྲིན་ལས་མཐའ་ནས་རྒྱས་ངེས། །འོན་ཀྱང་སྙིགས་དུས་འགྲོ་བློ་ངན་པས། །ཆོས་མཐུན་གཞུང་བཟང་དམ་ཚིག་མི་ཤེས། །བདུད་དབང་སོང་བས་བར་ཆད་མང་ཞིང༌། །བསོད་ནམས་དམན་པས་ཆོས་བཞིན་མི་སྤྱོད། །བསྟན་འཛིན་རྣམས་ལ་ལོག་པར་ལྟ་ཞིང༌། །བརྙས་དམོད་གླེང་མོའི་གནས་སུ་བྱེད་ཅིང༌། །རྩིས་མེད་ལམ་ཁའི་རྡོ་བཞིན་སྤངས་འདུག

།སྨོན་ལོག་བདུད་ཀྱིས་བརླབས་པའི་སྐྱེས་བུ། །དཔྲལ་བའི་མིག་བཞིན་གཙུག་ཏུ་བཀུར་ཞིང༌། །འདི་ཕྱིའི་བློ་གཏོད་ལིང་གིས་ཁོལ་འདུག །དེ་ལ་སོགས་པའི་སྤྱོད་ངན་མཐོང་ཚེ། ཁྱོད་ཀྱང་ཡུལ་འདིར་བཞུགས་པར་མི་སྣང༌། །བདེ་བདེ་སྐྱིད་སྐྱིད་མཁའ་འགྲོའི་གླིང་ན། །བསྒྲོད་པའི་དུས་བབ་དགོངས་པ་བསྐྱོད་མཛོད། །དོན་གཉིས་མཛད་པ་ཞིང་དུ་ལྷག་པས། །ཉམས་པའི་གྲིབ་ཀྱིས་འཚེ་བ་མི་སྲིད། །གྲོགས་མཆོག་དཔའ་བོ་དཔའ་མོའི་ཚོགས་གྲལ། །དུས་ངན་སྐྱེ་བུའི་བསམ་སྤྱོད་མི་སྲིད། །རང་སྣང་སྟོན་འཁོར་མཉམ་ཉིད་རྫོགས་པས། །འཕོ་འགྱུར ༢༤༨༽བསྒྲོད་པའི་གནས་ཡུལ་མི་སྲིད། །སྣང་རྟོག་ཐབས་ཀྱི་ཕྱག་རྒྱས་གར་བསྒྱུར། །བདེ་བསྐྱེད་དཔའ་བོ་རང་དང་དབྱེར་མེད། །དམིགས་རྟེན་ཡིད་རྒྱའི་སྤྲོས་པ་མི་དགོས། །ཟག་མེད་ཡེ་ཤེས་བདུད་རྩིའི་བཅུད་མཆོག །ཞེན་མེད་རང་གྲོལ་ཆེན་པོར་རོལ་ནས། །རྩ་ཐིག་རླུང་གསུམ་བཅུད་དུ་སྨིན་ཏེ། །ཡེ་ཤེས་སྣང་བ་ངང་གིས་འཕེལ་ངེས། །དེ་ལ་སོགས་པའི་ཞིང་གི་ཡོན་ཏན། །བསམ་བརྗོད་ལས་འདས་ལྷུན་གྱིས་གྲུབ་ཡོད། ཁྱོད་ཀྱི་དགོངས་པ་དེ་རུ་ཕྱོགས་དང༌། །དུས་སུ་ངེད་ཅག་བསུ་མར་བསླེབ་ཡོང༌། །དེ་དང་སྟབས་ལྡན་གནས་ལས་དབེན་ན། །ཅང་ཤེས་ངོམ་དུས་ཕྱོགས་མིན་ཕྱོགས་སུ། །ཡིད་ལ་བཅག་པའི་རིགས་ལྡན་སེམས་དཔའ། །སྙིང་འཛིན་ལྕགས་ཀྱུའི་མདའ་མོས་བསྐུལ་ནས། །གསང་བའི་གྲོགས་སུ་རྟེན་འབྲེལ་མ་འཛོལ། །རླན་གྱི་མྱུ་གུ་སྨིན་པ་ཇི་བཞིན། །གཅིག་ལ་གཅིག་བརྟེན་དོན་གཉིས་འབྱུང་ངེས། ཁྭ་ཏ་རོག་པོས་ངང་མོར་འགྲན་ཚེ། །ངེས་མེད་གནས་སུ་བསྒྲོད་པའི་དུས་ཡིན། །མི་ཡི་ལུས་ལ་བདུད་ཀྱི་སེམས་ཅན། །མི་དབང་ཕྲིན་ལས་མིང་ཅན་དེ་ཉིད། །ནུབ་ནས་སྲིན་མོའི་སྣ་འདྲེན་བྱེད་ངེས། །ཐབས་ཤེས་ཤེས་རབ་མདའ་མོ་མ་ཞན། །དུས་བབ་བརྡ་བྱང་འཆུགས་མེད་གསལ་ངེས། །ལས་ཀྱིས་བསྒྱུར་བའི་ཐ་མལ་ཆས་འཛིན། །སྲུང་གི་མིང་འཛིན་དུས་སུ་འཕྲད་ན། །རྟེན་འབྲེལ་རྫས་ཀྱིས་རྗེས་སུ་བཟུང་དགོས། །ཆོས་འཛིན་དྷརྨཱ་མ་ཏིའི་དཔལ་དུ། །ཌཱཀྐིའི་ཟབ་བཅུད་སྙིང་པོ་སྤེལ་ན།

༢༤༩༽གདུལ་བྱ་ཐབས་ཀྱིས་འབྱུང་ངེས་གཏན་ཚིགས། །དེ་སོགས་འབྱུང་འགྱུར་ཟུར་ཙམ་སྨྲས་པ། །བདེ་ཆེན་རྡོ་རྗེའི་ཙིཏྟར་དམ་རྒྱ། །ཞེས་ཟེར་བ་དང་མཉམ་དུ་འོད་ཐིག་དམར་པོའི་རྣམ་པར་གྱུར་ནས་རང་གི་ལྟེ་བར་ཐིམ་སྣང་འཆར་བས། དེ་ནས་བཟུང་སྟེ་ལུས་ཀྱི་རྩ་གནས་ཐམས་ཅད་མི་བདེ་བ་ལྟ་བུར་བྱུང་འདུག དེ་སྐབས་སུ་བླ་མ་རྣམ་གྲོལ་ཞེས་པ་བསླབ་གསུམ་དཔལ་གྱིས་ཕྱུག་པའི་སྐྱེས་བུ་དམ་པ་ཞིག་ཡོད་པ་དེ་སྔར་དུས་རིང་མོ་ནས་རང་དང་ཆོས་འབྲེལ་ཡོད་ཅིང༌། ཁྱད་པར་རང་ཡང་ལུས་རྟེན་འདི་ཀར་ཐོས་རྒྱ་ཤིན་ཏུ་ཆུང་ཡང༌། བརྒྱུད་ལྡན་བླ་མ་རྣམས་ཀྱི་ཐུགས་ཡེ་ཤེས་ཆེན་པོའི་བྱིན་རླབས་དང༌། །ཚོགས་སྨོན་ལས་འཕྲོའི་སྟོབས་ཀྱིས་སྒོམ་བྱུང་གི་ཤེས་རབ་ཆེན་པོའི་བློ་གྲོས་ཅུང་ཟད་སད་པ་ལ་བརྟེན་ནས། གསང་སྔགས་ཕྱི་ནང་གི་གདམས་པའི་བགྲོ་གླེང་མང་དུ་བཤད་ནས་དམ་ཚིག་མཐུན་པ། དེ་ལ་གློ་བུར་དུ་བར་ཆད་སྡང་ནས་ཁོ་རང་གི་ཚ་མོར་གཏོགས་པའི་དགེ་མ་གསར་དུ་བསྒྲུབ་པ་ཞིག་ཡོད་པས། དེའི་མོ་རང་གིས་ཡི་གེ་མ་ཤེས་པ་ལ་རྐྱེན་བྱས་ཏེ། ང་རང་( ལ )གླེང་བཏབ་སྙོན་( བཙུགས )ཅིང་མཁའ་འགྲོས་གཡོག་བཅོལ་བའི་རྐྱེན་གྱིས་ཡི་གེ་འདོན་མ་ཁོམ་ནས་མ་ཤེས་པ་ཡིན་སྨྲས། གྲོ་མར་ལ་སོགས་པ་ཟད་པའི་རྒྱུ་ནི་མཁའ་འགྲོས་གློ་མེད་བྱས་པ་སོགས་ཡིན་སྨྲས་ནས་དབྱེན་བྲལ་གྱི་ཚིག་དུ་མ་བཤད་པ་ལ་རྐྱེན་བྱས་ཏེ། བླ་མ་རྣམ་གྲོལ་ནས་དེ་ལྟར་ངེས་པ་ཡིན་གསུངས་ ༢༥༠༽ནས། ང་རང་ལ་ཁྱོད་བླ་མ་མགར་གཏེར་གྱི་བསྟན་པའི་རཱུ་ཏྲ་ཡིན་པ་སོགས་གཏམ་ངན་སྣ་ཚོགས་ཞལ་ནས་གསུངས་པ་དང༌། ཡི་གེའི་རིས་སུ་བྲི་བ་སོགས་གནང་འདུག བདག་གིས་དེ་ལྟར་མ་བྱས་པའི་ཐད་ནས་ཚིག་མང་པོ་ཞུས། ཁྱད་པར་རང་སློབ་ཐུབ་བཟང་དཔང་དུ་བཞག་ནས་དྲང་ཤན་བྱས་ཀྱང་ཕན་པ་མ་བྱུང་ནས། ཁོང་གི་ཉེ་འཁོར་ཕུ་ནུའི་རིགས་སུ་གཏོགས་པ་འགྱ་བསྟན་དང་འགའ་རེའི་སྔུན་ནས་བཤད་དགོས་ཟེར། བདག་གིས་འུ་ཅག་དམ་ཚིག་གཅིག་པའི་མཆེད་གྲོགས་སུ་འདུག་པས་གཏམ་ངན་འདི་འདྲ་གཞན་གྱི་སྔུན་དུ་བཤད་མི་དགོས།

ང་རང་གིས་མོ་རང་གི་རྒྱུ་ཟས་ལ་གློ་མེད་བྱེད་མ་མྱོང་བའི་ཐད་ནས་དཀོན་མཆོག་རྣམ་གསུམ་གྱིས་གཟིགས་ཡོད་པས་ཞག་ཁ་ཤས་ནས་གསལ་འོང་སྨྲས། དེ་ནས་ཞག་འགའ་ནས་མོ་རང་གི་རྫུན་ཚིག་ཡིན་པ་མངོན་དུ་གྱུར་ཀྱང་བཏང་སྙོམས་སུ་བཞག་གོ། །དེ་ལ་རྐྱེན་ནས་ང་རང་གིས་འདུན་པ་ངེས་མེད་ཀྱི་ཞིང་དུ་གཏད་ནས། རང་སློབ་ཐུབ་བསྟན་བཟང་པོ་དང༌། དཔལ་ལྡན་རྒྱ་མཚོ་གཉིས་ལ་ལུགས་གཉིས་ཀྱི་བསླབ་བྱ་ཉམས་ལེན་གྱི་འཇོག་མཚམས་སོགས་ཞིབ་པར་བཤད། ཁྱད་པར་རྒྱལ་སྲས་སང་རྨ་ཆེན་ལ་བྱོན་དགོས་པས། དེའི་སྟ་གོན་ལམ་རྒྱགས་དང་མཁོ་བའི་ཡོ་བྱད་རྣམས་ལེགས་པར་བསྒྲིགས་སྐབས། སློབ་བུ་གཉིས་ཀྱི་སེམས་ལ་འཁུ་འཕྲིག་བྱུང་ནས་འདི་སྐད་ཟེར། ཁྱེད་ཀྱི་གསུང་མཛད་པ་གང་ལ་བརྟགས་ཤིང་དཔྱད་ ༢༥༡༽ནའང་ལེགས་པོ་ཞིག་མི་སྣང་བ་འདྲ་ན་ཉིད་ཀྱི་ཐུགས་འདུན་ཅི་འདྲ་བྱེད་ཀྱིན་ཡོད་ངེད་གཉིས་ལ་སྦས་གསང་མི་མཛད་པར་ཞུ་ཟེར་ནས། སེམས་སྡུག་གིས་གང༌། མིག་མཆི་མ་འཁྲུགས་ཤིང་ལན་གྲངས་མང་པོར་དྲི་བ་བྱས་ཀྱང༌། བདག་གིས་ཡིན་ལུགས་ཇི་བཞིན་པར་བཤད་མ་སྤོབས་ནས། བདེན་མིན་རྫུན་མིན་གྱི་གཏམ་ཁ་ཤས་བཤད། ཁོང་གཉིས་ཀྱིས་གློ་མི་ཐུབ་ཀྱང༌། ང་རང་མི་གཤིས་ངན་པས་ཡང་ཡང་དྲི་མ་ཕོད་ནས་བཏང་སྙོམས་སུ་ལུས། དེ་ནས་དཔལ་ལྡན་རྒྱ་མཚོ་རྨ་ཆེན་ལ་འགྲོ་རྒྱུ་ཡིན་པས། ཁོ་རང་གིས་ལམ་རྒྱགས་ཀྱི་ཆ་རྐྱེན་དུ་སྔོན་དུ་འགྲོ་དགོས་ཟེར་ནས་སོང་བས། དེས་ཁྲ་རྡོ་བླ་མའི་སྐུ་མདུན་དུ་སོང་ནས་བདག་གི་གནས་ཚུལ་ཐམས་ཅད་ཞུས་ཚེ། ཁོང་ནས་ཀྱང་ཡར་ལམ་མཁའ་འགྲོ་འདི་ཀར་བྱོན་ན་ལུགས་གཉིས་ཀྱི་གསུང་མཛད་དང༌། ཁྱད་པར་དུས་ལ་མ་བབ་བར་དུ་གདུལ་བྱ་བསྐྱང་དགོས་པའི་བཀའ་གནང་དང༌། གསུང་ཡིག་བསྐུར་བ་སོགས་ཞལ་གྱིས་བཞེས་ནས་བདག་ལའང་དེ་ལྟར་གྱི་ཡི་གེ་འབྱོར་བྱུང་ཡང༌། བདག་གིས་འདུན་པ་གཏད་དྲགས་ནས་འབྱུང་འདུས་འཚོགས་པ་གྱེས་མ་རག་པ་ལྟ་བུར་སོང་ནས། །བློ་འདི་སྣང་གི་བྱ་བ་ལ་འཇུག་དཀའ་ཞིང་སྣང་བ་ཡད་ཡུད་དུ་གྱུར།

ཤ་ཁམས་དབྱིངས་སུ་ཟད་པས་ལུས་ཤིན་ཏུ་ཡང་ཞིང་གདོས་པ་མི་མངོན། ཁྲག་ཁམས་གནས་འགྱུར་བས་དྲི་ཆུ་དང་ཁ་སྣའི་ཆུ་ཐམས་ཅད་རང་ཤུགས་་སྐམ། མེ་ཁམས་དབྱིངས་སུ་ཟད་ ༢༥༢༽ནས་ཟས་ལ་སྲེད་ལེན་དང་ལུས་ལ་དྲོད་མེད་པ་ལྟ་བུར་གྱུར། རླུང་ཁམས་གནས་འགྱུར་ནས་ཁ་སྣ་ནས་རླུང་གི་འབྱུང་འདུག་མི་བྱེད་ཅིང༌། བ་སྤུའི་བུ་ག་ཐམས་ཅད་ནས་འཁྱག་ཆིལ་ཆིལ་བྱེད་པའི་ཚུལ་གྱི་སྣང་བ་རྒྱུན་དུ་འཆར། སེམས་རྟོག་གཉིས་སུ་སྣང་ཞིང་གཅིག་མི་ཡུལ་གྱི་སྣང་བའི་ལས་དང་བྱ་བ་བྱེད་ཅིང༌། གནས་སྐོར་ལ་འགྲོ་མི་ཀུན་གྱི་ལམ་རྒྱགས་ཀྱི་ཆ་རྐྱེན་གྲོ་ཁ་གུར་དང་ཡོ་བྱད་གྲྭ་བ་ལ་སོགས་པའི་སྟ་གོན་སྒྲིག་པར་བྱེད། ནངས་ཤིག་ཏུ་སྨིན་མཚམས་ནས་འོད་དཀར་དམར་དང་མཐིང་གའི་རྣམ་པར་འཆར་བ་ལ་གཞི་བྱས་ཏེ། འོད་སྣང་དེ་དག་གི་ཀློང་དུ་ཞིང་ཁམས་ཀྱི་བཀོད་པ་འདི་ལྟར་སྣང་སྟེ། །ས་གཞི་ཐམས་ཅད་པདྨ་རཱ་ག་ལས་གྲུབ་པ་རྒྱ་ཆེ་ལ་ཁོད་སྙོམས་པ་མནན་ན་ནེམ་ཞིང་བཏེགས་ན་སྤར་བ་མཐའ་ལ་ཐུག་པ་མེད་པ། ས་ལེ་སྦྲམ་དང༌། མུ་མིན། གཟི་མཆོང༌། མར་གང༌། མུ་ཏིག གཡུ་བྱི་རུ་ལ་སོགས་པའི་རིན་པོ་ཆེའི་རིགས་སྣ་ཚོགས་ཀྱིས་ཞིང་ཁམས་ཁྱབ་པར་བརྡལ་ཞིང་བཀྲམ་པ་དང༌། ཁ་དོག་སྣ་ཚོགས་བཀྲ་བའི་མེ་ཏོག་ཨུ་དུམ་ཝ་ར། ཨུཏྤལ་དང༌། ཆུ་སྐྱེས་ཙམ་པ་ཀ་ཟངས་མདོག སྐལ་བཟང་མེ་ཏོག འཇམ་དཔལ། སྤྱན་གཟིགས། ཕྱག་རྡོར། སྒྲོལ་མ། ཀུན་གཟིགས་དབང་པོ་ས་ལ་སོགས་པའི་མེ་ཏོག་གི་རིགས་དུ་མ་དང༌། །གཞན་ཡང་ཟེའུ་འབྲུ་རྒྱས་པ། ལོ་འདབ་བཞད་པ། ཁ་དོག་མཛེས་པ། །འབྲས་བུ་སྨིན་པ། དྲི་བསུང་ངད་པ་ཕྱོགས་ཅུར་ཁྱབ་པ་སོགས་ ༢༥༣༽དང༌། ཤིང་གི་རིགས་བྱང་ཆུབ་ལྗོན་ཤིང༌། ཙམ་དན་དཀར་དམར། ཨ་ཀ་རུ་པ། དཔག་བསམ་ཀྱི་ཤིང་ལ་སོགས་པ་ཡོན་ཏན་དུ་མ་དང་ལྡན་པའི་ཤིང་ལ་ཡལ་ག་ལོ་འདབ་འབྲས་བུ་སྣ་ཚོགས་སྨིན་ཅིང་ལྷ་ཡི་གོས་པཉྩ་ལི་ཀ་དང༌། བཀྲ་ཤིས་པའི་མཆོད་རྫས་དུ་མས་བརྒྱན་པ། གཞན་ཡང་འབྲུ་ཡི་རིགས་ནས་འབྲས་གྲོ་སྲན་ལ་སོགས་པ་མ་རྨོས་པའི་འབྲས་བུའི་རིགས་བསམ་གྱིས་མི་ཁྱབ་པ་དང༌།

ཡན་ལག་བརྒྱད་དང་ལྡན་པའི་ཆུ་མཚོ་དང༌། རྫིང་བུ། ལྟེང་ག་ལི་མའི་ཆུ་མིག་རྣམས་དཀར་ལ་ཟླུམ་པ། སེར་གསལ་གྲུ་བཞི་པ། དམར་པོ་ཟླ་གམ། །ལྗང་གསལ་གཞུ་ཡི་དབྱིབས་ཅན། མཐིང་གསལ་ཟུར་བརྒྱད་པའི་རྣམ་པར་གནས་པ། དེ་དག་གི་བྱེད་ལས་ནི་ཉོན་རྟོག་ཕྲ་རགས་ཐམས་ཅད་བཅོམ་ཞིང༌། ཡེ་ཤེས་དྲུག་གི་རྟོགས་པ་བཙན་ཐབས་སུ་འཆར་བར་བྱེད་དོ། །དེ་དག་གི་མཐའ་ལ་རིན་པོ་ཆེ་སྣ་ཚོགས་ཀྱི་ལྕགས་རི་སྤོས་རྒྱའི་རིས་སུ་བཀོད་ཅིང་འཁོར་བའི་ཀློང་དུ། བྱ་རིགས་སྣ་ཚོགས་རྨ་བྱ་དང༌། ཀ་ལ་པིང་ཀ། ཀངྐ། འཇོམ་མོ། མས་སྣ། རི་སྐེགས། །ནེ་ཙོ་ལ་སོགས་པ་ཁ་དོག་མཛེས་ཤིང་ཡིད་དུ་འོང་བའི་བྱ་རིགས་མང་པོ་ཆུ་མཚོ་རྣམས་ལ་འཁོར་ཞིང་ལྗོན་པའི་སྟེང་ལ་བབ་ནས་སྙན་པའི་དབྱངས་ཀྱིས་གསང་སྔགས་ཀྱི་ཆོས་སྒྲ་འུར་ཏིར་གྱིས་སྒྲོག་པར་སྣང་ངོ༌། །བར་སྣང་ཐམས་ཅད་འཇའ་ཐིག་དང་འོད་ལྔའི་དྲྭ་བ་དང་དྲྭ་བ་ཕྱེད་པ་མིག་མང་རིས་ལ་སོགས་པས་གང་བ་དང༌། དེ་དག་གི་ ༢༥༤༽མཚམས་རྣམས་སུ་ལྷ་ཡི་བུ་དང་བུ་མོ་མཛེས་སྡུག་བལྟ་བས་ཆོག་མི་ཤེས་པ་དར་ལ་བབ་པ་དུ་མས་སྐུ་མཛེས་པས་གར་བསྒྱུར་ཞིང་གསུང་དབྱངས་སྙན་པས་ཆོས་སྒྲ་སྒྲོག་པ། ཕྱག་ན་རོལ་མོ་སྣ་ཚོགས་ཐོགས་ནས་དབྱིངས་དང་དབྱིངས་བཞུགས་ཀྱི་རྒྱལ་བ་རྣམས་ཀྱི་སྐུ་གསུང་ཐུགས་ལ་མཉེས་པའི་མཆོད་པ་ཕུལ་བ་དང༌། དེ་དག་གི་ཕྱོགས་བཞི་ནས་ལྷ་མོ་བཅུ་དྲུག་གིས་མཆོད་རྫས་དུ་མ་ཐོགས་ནས་རྒྱལ་བའི་སྐུ་གསུང་ཐུགས་ལ་མཉེས་པ་བསྒྲུབ་པ་སོགས་སྣང་བའི་ཡུལ་ཁྱབ་པར་བྱེད་དོ། །དེ་ལྟ་བུའི་ཞིང་ཁམས་ཀྱི་བཀོད་པ་རྒྱ་ཆེ་ལ་རྣམ་པར་དག་པ། བཀོད་པ་ཕུན་སུམ་ཚོགས་པ་ཡེ་ཤེས་ཀྱི་རང་སྣང་ལས་ལྷུན་གྱིས་གྲུབ་པའི་དབུས་སུ། རིན་པོ་ཆེ་སྣ་ལྔ་ལས་གྲུབ་པའི་གཞལ་ཡས་ཁང་པ་གྲུ་བཞི་པ་ས་འཛིན་གདན་དང་ཚད་མེད་ཀྱི་སྟེང་ནས་རྩིགས་པ་རྣམ་ལྔ་དང་སྒོ་བཞི་ཡོད་པ། རྟ་བབས་ཐོག་ཕིབས་རིམ་པ་སུམ་བརྩེགས་ཀྱི་སྟེང་དུ་རིན་པོ་ཆེའི་ཏོག་དང༌།

གདུགས་རྒྱལ་མཚན་བ་དན་ཉི་ཟླ་མཆོད་རྟེན་ཆོས་འཁོར་རི་དྭགས་དྲིལ་བུ་གཡེར་ཁ་ལ་སོགས་པའི་རྒྱན་དུ་མས་མཛེས་པ། པུ་ཤུ་སྐར་ཁུང་འདོད་སྣམ་དང་ཀ་བ་དང་ཕྱི་ནང་གི་ཁྱམས་སོགས་གཞལ་ཡས་ཀྱི་ཚད་དང་མཚན་ཉིད་ཐམས་ཅད་ཡོངས་སུ་རྫོགས་པ། ཕྱི་ལ་དུར་ཁྲོད་བརྒྱད་ཀྱི་བཀོད་པ་དང༌། །དེའི་མཐའ་ལ་རིན་པོ་ཆེ་སྣ་ལྔའི་ལྕགས་རིས་ཡོངས་སུ་བསྐོར་བ། ཕྱོགས་བཞིར་སྒོ་སྒོ་མ་དང་བཅས་པ་རང་བྱུང་ལྷུན་ ༢༥༥༽གྲུབ་ཆེན་པོར་སྣང་བའོ། །གཞལ་ཡས་ཁང་གི་དབུས་སུ་ཆོས་འབྱུང་དམར་པོ་ཉིས་བརྩེགས་ཀྱི་སྟེང་དུ། སྐྱོན་གྱིས་མ་གོས་པའི་པདྨ་སྟོང་ལྡན། སྐྱོན་ཐམས་ཅད་དང་བྲལ་བའི་ཉི་མའི་དབུས་སུ་འཇིགས་བྱེད་དུས་མཚན་ཕོ་མོ་དམར་ནག་གན་རྐྱལ་དང་ཁ་སྦུབ་པའི་གདན་གྱི་སྟེང་ན། དུས་གསུམ་རྒྱལ་ཀུན་བསྐྱེད་ཡུམ་རྣམ་ཀུན་མཆོག་ལྡན་རྡོ་རྗེ་བཙུན་མོ་མཁའ་སྤྱོད་རྣལ་འབྱོར་དབང་མོ་མཚན་དཔེ་རྣམ་པར་དག་ཅིང་བཞུགས་པའི་མཐའ་སྐོར་དུ། རྡོ་རྗེ་མཁའ་འགྲོ་བདེ་ཆེན་དཀར་མོ་ལ་རྡོ་རྗེ་རིགས་ཀྱི་ཌཱཀྐིའི་ཚོགས་དང༌། རིན་ཆེན་མཁའ་འགྲོ་སེར་མོ་དོན་གྲུབ་མ་ལ་རིན་ཆེན་རིགས་ཀྱི་མཁའ་འགྲོའི་ཚོགས་དང༌། པདྨ་མཁའ་འགྲོ་དམར་མོ་སྒྲ་སྒྲོག་མ་ལ་པདྨ་རིགས་ཀྱི་ཌཱཀྐིའི་ཚོགས་དང༌། ཀརྨཱ་མཁའ་འགྲོ་སྣ་ཚོགས་མཐར་ཕྱིན་མ་ལ་ལས་ཀྱི་རིགས་ཀྱི་མཁའ་འགྲོའི་ཚོགས་དང༌། གནས་ཡུལ་དུར་ཁྲོད་རྣམས་ཀྱི་མཁའ་འགྲོ་བྱེ་བ་འབུམ་གྱིས་བསྐོར་ནས། དེ་དག་ཐམས་ཅད་ཀྱིས་གསང་སྔགས་ཆོས་ཀྱི་དགའ་སྟོན་ལ་རོལ་ཞིང་འོད་ཟེར་སྤྲོ་བསྡུ་ཆེན་པོའི་དབང་དང་བདེ་སྟོང་ཡེ་ཤེས་ཀྱི་རོལ་བ་ཆེན་པོར་འབྱམ་ཀླས་པའི་ངང་ནས་ཟག་མེད་ཡེ་ཤེས་བདུད་རྩི་ཚོགས་ཀྱི་འཁོར་ལོས་རྒྱལ་བ་ཐམས་ཅད་ཀྱི་སྐུ་གསུང་ཐུགས་དགྱེས་པའི་མཆོད་པ་འབུལ། སྐལ་ལྡན་གསང་སྔགས་ཚུལ་བཞིན་སྤྱོད་པའི་རྣལ་འབྱོར་རྣམས་ལ་ཐུགས་རྒྱུད་ཡེ་ཤེས་ཆེན་པོའི་བྱིན་གྱིས་བརླབ་ཅིང་སེམས་ཅན་རྣམས་ལ་བརྩེ་

༢༥༦༽བ་ཆེན་པོའི་འོད་ཟེར་གྱིས་གཟིགས་ནས། གདུལ་བྱའི་ཁམས་དབང་དང་མཐུན་པའི་སྤྲུལ་པ་ཡེ་ཤེས་སྒྱུ་མའི་འཕྲུལ་གྱིས་གང་ལ་གང་འདུལ་དུ་སྟོན་ཅིང་འབྲེལ་ཚད་རྣམ་པར་གྲོལ་བའི་ས་ལ་འགོད་པར་མཛད་དོ། །བར་ཁང་ལ་དཔལ་བདེ་མཆོག་འཁོར་ལོའི་དཀྱིལ་འཁོར་ལ་རྒྱུད་སྡེ་ཡི་དམ་ཀྱི་ལྷ་ཚོགས་རྣམས་ཀྱིས་བསྐོར་ནས་བཞུགས་པ་ལ་རང་རང་རིགས་ཀྱི་འཁོར་དང་ཆོས་དང་མཛད་པ་དང་བཅས་པ་མཐའ་ཡས་སོ། །སྟེང་གི་ཐོག་ཕིབས་ཀྱི་འོག་ཏུ་རྒྱལ་བ་ཀུན་གྱི་མེས་སོ། གདོད་མའི་མགོན་པོ་ཆོས་སྐུ་རྡོ་རྗེ་འཆང་ཆེན་པོ་ལ་ཆོས་སྐུའི་སངས་རྒྱས་ཇི་སྙེད་པས་བསྐོར་ཞིང་བཞུགས་པ་དང༌། གཞལ་ཡས་ཁང་གི་ནང་ཁྱམས་སུ་གྲུབ་པའི་དབང་ཕྱུག་ཆེན་པོ་ན་རོ་པ་དང་དྲིལ་བུ་པ། བིར་ཝ། ནག་པོ་སྤྱོད་པ་ལ་སོགས་གྲུབ་ཆེན་བརྒྱད་ཅུ་དང༌། གཞན་ཡང་རིག་འཛིན་གྲུབ་པའི་དབང་ཕྱུག་དུ་མ་བཞུགས་པ་དང༌། ཕྱི་ཁྱམས་སུ་དཔའ་བོ་རིགས་བཞི་དཔའ་མོ་རིགས་བཞི་དཔའ་མོ་རིགས་བཞི་གནས་དང་ཡུལ་གྱི་དཔའ་བོ་དང་དཔའ་མོ་མང་པོས་ཚོགས་ཀྱི་མཆོད་པ་རྒྱ་ཆེན་པོ་བཤམས་ཤིང་ཟག་མེད་ཀྱི་བདུད་རྩི་རོལ་ཞིང༌། གསང་སྔགས་ཀྱི་ཆོས་ཚུལ་དུ་མའི་བགྲོ་གླེང་མཛད་ཅིང༌། ཐུགས་རྗེ་འགྲོ་བའི་ཁམས་ཡོངས་སུ་ཁྱབ་ཅིང་བཞུགས་པའོ། །དེ་ལྟར་སྟོན་པ་དང་འཁོར་གྱི་རྣམ་པར་ཤར་བ་རྣམས་ཀྱང་སོ་སོར་མ་འདྲེས་ཤིང་གསལ་བ། མཁྱེན་བརྩེ་ནུས་པའི་བདག་ཉིད་གསང་གསུམ་རྡོ་རྗེའི་རང་བཞིན་མི་ཟད་པ་རྒྱན་ཀྱི་བདུད་རྩི་རོལ་ཞིང༌། གསང་སྔགས་ཀྱི་ཆོས་ཚུལ་དུ་མའི་བགྲོ་གླེང་མཛད་ཅིང༌། ཐུགས་རྗེ་འགྲོ་བའི་ཁམས་ཡོངས་སུ་ཁྱབ་ཅིང་བཞུགས་པའོ། །དེ་ལྟར་སྟོན་པ་དང་འཁོར་གྱི་རྣམ་པར་ཤར་བ་རྣམས་ཀྱང་སོ་སོར་མ་འདྲེས་ཤིང་གསལ་བ། མཁྱེན་བརྩེ་ནུས་པའི་བདག་ཉིད་གསང་གསུམ་རྡོ་རྗེའི་རང་བཞིན་མི་ཟད་པ་རྒྱན་གྱི་ ༢༥༧༽འཁོར་ལོའི་རྣམ་པར་བཞེངས་ནས། །འགྲོ་བ་རྣམས་ལ་ཐུགས་རྗེ་ཡེ་ཤེས་ཆེན་པོའི་ངང་ནས་བུ་གཅིག་ལྟར་བརྩེ་ཞིང༌།

གསུང་དབྱངས་ཡན་ལག་དྲུག་ཅུས་ཁམས་དབང་མོས་པ་དང་མཐུན་པར་གང་ལ་གང་འདུལ་དུ་སྟོན་ཅིང༌། དབྱིངས་དང་ཡེ་ཤེས་གཉིས་སུ་མེད་པའི་ཀློང་དུ་རྟག་ཁྱབ་ལྷུན་གྲུབ་ཆེན་པོར་བཞུགས་པར་སྣང་ངོ༌། །བདག་གི་ལུས་གཅིག་ལ་སྣང་བ་དག་མ་དག་གཉིས་སུ་སྣང་བ་འདི་ཅི་ཡིན་སྙམ་ནས་གཙོ་མོ་ལ་འདི་སྐད་གསོལ། ཨེ་མ་ཧོ། རྒྱལ་ཀུན་བསྐྱེད་ཡུམ་གསང་བ་ཡེ་ཤེས་དབྱིངས། །རྣམ་ཀུན་མཆོག་ལྡན་རྡོ་རྗེ་རྣལ་འབྱོར་དང༌། །རིགས་ལྔའི་ཌཱཀྐི་རྒྱལ་དང་རྒྱལ་སྲས་བཅས། །སྟོན་འཁོར་ཐ་མི་དད་པར་དབྱིངས་ཀྱི་ཀློང༌། །མ་འདྲེས་སོ་སོར་གསལ་ཞིང་འོད་དུ་འབར། །ཞིང་དང་གཞལཡས་བཀོད་པ་རབ་འབྱམས་ཀྱི། །ཡོན་ཏན་དུ་མས་བརྒྱན་པར་ལྷུན་གྱིས་གྲུབ། །ངོ་མཚར་རྟེན་དང་བརྟེན་པར་བཅས་པ་རྣམས། །གདོས་བཅས་ཆུ་བུར་མིག་གིས་ཅིའི་ཕྱིར་མཐོང༌། །དག་དང་མ་དག་གཉིས་སྣང་དུས་གཅིག་ཏུ། །འབྱུང་བའི་རྒྱུ་རྐྱེན་གང་ལགས་བསྟན་དུ་གསོལ། །བདག་ནི་འདི་ནས་སྐྱེ་བ་ཐམས་ཅད་དུ། །རྡོ་རྗེ་རྣལ་འབྱོར་མཁའ་སྤྱོད་དབང་མོ་ཡིས། །དགྱེས་པའི་ཞལ་བསྟན་གསུང་གིས་དབུགས་དབྱུང་ནས། །ཕྱག་གིས་བཟུང་སྟེ་ཞིང་མཆོག་འདི་ཉིད་དུ། །སྟོན་འཁོར་དགོངས་པ་དབྱེར་མེད་སངས་རྒྱས་ཤོག །སླར་ཡང་གདུལ་བྱའི་མོས་ངོར་གང་འདུལ་གྱི། །སྤྲུལ་པ་དུ་མས་ ༢༥༨༽འགྲོ་དོན་མཐར་ཕྱིན་ཏེ། །པད་འབྱུང་ཡབ་ཡུམ་ཐུགས་བཞེད་བཀའ་བསྒོས་བཞིན། །མ་ལུས་བདག་གིས་ཡོགས་སུ་འགྲུབ་པར་ཤོག །བཟང་ངན་ལས་ཀྱིས་འབྲེལ་བའི་སྐྱེ་འགྲོ་ཀུན། །འཁོར་བར་མི་གནས་མྱ་ངན་འདས་མི་གནས། །རྣམ་ཀུན་མཆོག་ལྡན་དོན་གྱི་ཕག་མོ་དང༌། །དབྱེར་མེད་ནང་གསལ་འོད་སྐུར་གྲོལ་བར་ཤོག །མདོར་ན་བདག་ཉིད་མཐོང་ཐོས་རེག་པ་དང༌། །གཏམ་གྱིས་འབྲེལ་དང་རླུང་རྫི་ཕོག་པ་ཡན། །ངོ་མཚར་དག་ཞིང་འདི་རུ་སྐྱེ་ནུས་པའི། །ལྷག་བསམ་དག་པའི་སྨོན་འདུན་ཡིད་བཞིན་དུ། །མཆོག་གསུམ་བདེན་པའི་མཐུ་ཡིས་འགྲུབ་པར་ཤོག །ཅེས་གསོལ་བ་བཏབ་པ་དང་མཉམ་དུ་གཙོ་བོ་དང་ཐ་མི་དད་པའི་རྣམ་རོལ་མཁའ་འགྲོ་དམར་མོ་སྒྲ་སྒྲོག་མའི་སྐུ་ཡིས་གར་བསྒྱུར་ཏེ་འདི་སྐད་གསུངས།

ཀྱཻ། རིགས་ཀྱི་བུ་མོ་ཁྱོད་ཀྱིས་ལེགས་པར་ཉོན་ཅིག ཞིང་འདི་ནི་ཁྱོད་ཀྱི་ཡེ་ཤེས་ཀྱི་གསང་ལམ་ནས་མཇལ་བ་ཡིན་པས་ཆུ་བུར་མིག་གིས་མཐོང་བ་མ་ཡིན་ནོ། །ཅིའི་ཕྱིར་ཞེ་ན་ཁྱོད་ཟག་པ་ཟད་པའི་སྟོབས་ཀྱིས་སྒོ་གཉིས་འཆར་ལུགས་དྲུག་དང་བཅས་པ་ཡེ་ཤེས་དག་པའི་གཟིགས་ངོར་སྣང་བ་ཡིན་ནོ། །ཞིང་འདི་ནི་བདེ་བར་གཤེགས་པ་རྡོ་རྗེ་ཆོས་དང༌། །མཁའ་སྤྱོད་དབང་མོ་ལ་སོགས་པའི་རྒྱལ་བ་སྲས་དང་བཅས་པའི་ཐུགས་རྗེའི་ཡེ་ཤེས་ལས་གྲུབ་པའི་ཞིང་ཁམས་ཁྱད་པར་ཅན་རང་བཞིན་རྣམ་པར་དག་པའི་གནས་མཆོག་དམ་པ་འདི་ལ་ཕྱོགས་བཅུའི་སངས་རྒྱས་རྣམས་ཀྱིས་ ༢༥༩༽ཀྱང་བསྔགས་པར་བརྗོད་ཅིང་མེ་ཏོག་ཕུལ་བའི་གནས་སུ་གྱུར་པ་དང༌། གྲུབ་པའི་དབང་ཕྱུག་རིག་པ་འཛིན་པ་རྣམས་ཀྱི་ཡེ་ཤེས་ཀྱི་སྤྱན་གྱིས་གཟིགས་ནས་མཆོག་གི་དངོས་གྲུབ་བརྙེས་ཤིང་སྒྱུ་ལུས་འོད་ཀྱི་སྐུ་རུ་སངས་རྒྱས་པ་ཡིན་ནོ། །དེས་ན་ཕྱི་རབས་ཀྱི་རིགས་ཀྱི་བུ་དང་བུ་མོ་གང་དག་སྐལ་བ་དང་ལྡན་པ་རྣམས་ཀྱིས་ཞིང་ཁམས་འདི་ཡི་ཡོན་ཏན་དྲན་ཅིང་ལྷ་ཚོགས་རྣམས་ལ་མི་ཕྱེད་པའི་དད་པ་བརྟན་པོའི་སྒོ་ནས་ཕྱག་འཚལ་བ་དང༌། མཆོད་པ་འབུལ་བ་དང༌། སྡིག་པ་བཤགས་པ། དགེ་བའི་རྩ་བ་ལ་རྗེས་སུ་ཡི་རང་བ་སོགས་བསོད་ནམས་ཀྱི་ཚོགས་རྒྱ་ཆེན་པོ་བསགས་པ་དང༌། ཐབས་བསྐྱེད་པའི་ལམ་དང༌། ཤེས་རབ་རྫོགས་པའི་རིམ་པ་སྲོག་རྩོལ་ལ་བསླབ་ཅིང་ཏིང་ངེ་འཛིན་གྱི་འོད་གསལ་ལ་སྦྱང་བ་ཐོན་པར་བྱས་ཤིང་རིམ་གཉིས་ཀྱི་ལམ་འབྲས་མངོན་དུ་གྱུར་བའི་ཚེ་ན། ཡེ་ཤེས་ཀྱི་གཟིགས་པ་ལ་དབང་འབྱོར་ནས་ཞིང་འདིར་སྐྱེ་བར་འགྱུར་རོ། །ཞིང་ཁམས་འདི་རུ་སྐྱེས་མ་ཐག་ཏུ་ས་བཅུ་ལམ་ལྔའི་ཡོན་ཏན་ཐམས་ཅད་མཐར་ཕྱིན་ནས་འབྲས་བུའི་ཆོས་མཆོག་ཉེར་ལྔའི་དབང་ཕྱུག་དཔལ་གདོད་མའི་མགོན་པོ་ཀུན་བཟང་རྡོ་རྗེ་འཆང་གི་གོ་འཕང་མངོན་དུ་འགྱུར་བ་ཡིན་ནོ། །ཞེས་གསུངས་མ་ཐག་འོད་སྣང་ཐམས་ཅད་གཅིག་ཏུ་འདུས་ཏེ་སྔར་གྱི་འོད་ཐིག་གི་རྣམ་པར་རང་ལ་ཐིམ་སྣང་འཆར་རོ། །དེ་ནས་རང་ལོ་ཉེར་དྲུག་ལོའི་ཟླ་བ་དང་པོའི་ཚེས་བཅུའི་ཉིན་སྒོ་སྤྲུལ་རིན་པོ་

༢༦༠༽ཆེས་གསུང་ཡིག་གནད་མོ་ཞིག་ཐོན་བྱུང་ཡང༌། ང་རང་འབྱུང་འདུས་ནུས་པ་ཤིན་ཏུ་ཞན་ནས་སྡོད་དབང་མེད་པ་ལྟ་བུར་སོང་ཡོད་པས། སྔར་ཨ་ནེ་བཟང་མོའི་ཞལ་ཆེམས་ལ་དབུས་མོ་བདེ་བའི་རྡོ་རྗེ་བྱ་བ་ཡུལ་མདོ་ཁམས་ཕྱོགས་སུ་སྦས་པའི་རྣལ་འབྱོར་མ་ཞིག་འབྱོན་ངེས། དེ་སྐུ་མྱ་ངན་ལས་འདའ་བའི་སྐབས་གློ་བུར་འབྱུང་ན། བདག་གི་གནས་འདིའི་གཡས་ཟུར་སྦས་གནས་ནོར་བུ་ཁྲབ་རྫོང་བྱ་བ་དེ་བྱོན་ན་ད་དུང་ཡང་མདོ་ཁམས་གདུལ་བྱའི་དཔལ་དུ་འབྱོན་པར་ཡང་སྣང༌། །དེ་ལྟར་མ་ལྡན་ན་ལྷོ་ནས་ལྷོ་རུ་བརྒྱུད་དེ་འགྲོ་དོན་དུས་སུ་འོང་བར་འདྲ་གསུངས་པ་ལ་རྐྱེན་ནས་ཡུལ་དེ་ཀར་འགྲོ་འདུན་གཏད། དེ་སྐབས་རྒྱལ་སྲས་དཔོན་གཡོག་རྨ་རྒྱལ་ལ་བྱོན་རྒྱུ་གྲུ་(

སྟབས་འགྲིག )ནས། ངེད་མ་བུ་གཉིས་དང༌། སློབ་བུ་ཐུབ་བཟང་སོགས་ཇོ་སེར་མང་པོ་དང་རྒྱལ་སྲས་སང་གི་ཨ་ཁུ་ལྷག་དཔལ་ཞེས་པ་དང༌། ཚ་མོ་རིན་ཆེན་སྒྲོན་མ་དང༌། རྒྱལ་སྲས་སྐུ་མཆེད་གཉིས་བཅས་རྨ་སྐོར་ལ་ལམ་དུ་ཞུགས་ནས་སོང་བས། གཡག་མདའ་ཞེས་པའི་ལུང་བའི་ནང་དུ་ཁྲ་རྡོ་བླ་མ་བཞུགས་ཡོད་པས། ཁོང་གིས་ང་རང་རྨ་སྐོར་ལ་འགྲོ་བ་སྙན་ནས་ལམ་དུ་འབོད་མི་བཏང་བྱུང༌། བདག་འགྲོ་སྙིང་མ་འདོད་ཀྱང་བྱ་ཐབས་དང་བྲལ་ནས་ངེད་མ་བུ་དང་ཐུབ་བཟང་བཅས་སོང་བས། །བླ་མ་སྐུ་ན་ཤིན་ཏུ་ལོན་འདུག་ཀྱང་རྟེན་འབྲེལ་གྱི་དགོས་ཆེད་དུ་རྒྱང་རིང་པོ་ཙམ་དུ་བསུ་བ་ལ་བྱོན་བྱུང༌། བདག་གིས་མཇལ་དར་ཕུལ་ ༢༦༡༽བས། ཁོང་གི་ཞལ་ནས་འོ་ལེགས་སོ་རྟེན་འབྲེལ་བཟང༌། དེ་རིང་ཁྱེད་ཀྱི་ཚེ་ཡི་བར་ཆད་ངས་སེལ་ནུས་པ་འདྲ་གསུངས་ནས། བྱི་རུ་ཆུང་ངུ་བཅུ་གཉིས་དང༌། གཡུ་སྤྲུག་སྤུས་ལྡན་ཞིག་གནང་སྟེ་འདི་རྟེན་འབྲེལ་གྱི་རྫས་ཡིན་གསུངས། དེ་ནས་དཔོན་གཡོག་ཐམས་ཅད་བླ་མའི་གཟིམ་ཁང་ནང་དུ་འོག་ནས་ལུགས་གཉིས་ཀྱི་གསུང་མཛད་དང༌། ཁྱད་པར་ང་རང་གི་འདུན་པ་གནས་ངེས་མེད་དུ་གཏད་མི་ཉན་པའི་ཐད་ནས་ཆོས་དམ་གཉན་པོས་བློ་གཡོ་མི་ནུས་པ་ལྟ་བུར་མཛད་དོ། །དེ་སྐབས་སུ་བར་བར་ལ་སྣང་བའི་འཕེལ་ཁ་ཟད་ནས་གཏམ་བརྗོད་པ་ཐམས་ཅད་བྲག་ཆ་ལྟ་བུར་སྒྲ་གྲགས་པ་དང་ཡལ་བ་དུས་མཉམ་ནས་གཏམ་བཟང་ངན་གྱི་སྐབས་འབྱེད་མི་ཤེས་ཤིང་ལྐུགས་པ་ལྟ་བུར་ཐོམ་མེ་རེ་བར་གནས་འདུག་པས། བླ་མའི་ཞལ་ནས་ཁྱེད་ནི་མྱུར་དུ་དཔལ་ཡུལ་དགོན་དུ་སོང་ལ་དེ་ན་སྒོ་སྤྲུལ་སང་བཞུགས་ཡོད་པས། །དེས་ཁྱོད་ལ་ཕན་ཐོག་རེ་མེད་ཚེ་བདག་གཅིག་པུས་ཁྱེད་ཀྱི་བར་ཆད་སེལ་ཐབས་དཀའ་མོ་ཞིག་ཏུ་སོང་འདུག་པས་དེ་ལྟར་མྱུར་བར་བསྒྲུབ་དགོས་གསུངས། བདག་གི་སེམས་ལ་ང་རང་ན་ཡུན་རིང་བའི་སྟོབས་ཀྱིས་རླུང་ཤུགས་ཆེ་བ་རེད་མ་གཏོགས། ཤི་ཆས་ཀྱི་ལྟས་མིན་པར་འདྲ། སྔ་སོར་ཟླ་བ་བཅུ་གཉིས་པའི་ནང་ཚུན་ཆད་འདི་ལྟ་བུ་བར་སྐབས་ལ་འབྱུང་བ་ཡིན་སྙམ་ནས་བཏང་སྙོམས་སུ་བཞག

དེ་ནས་རིམ་གྱིས་དཔལ་ཡུལ་དགོན་དུ་ཐོན་སོང་བས། ང་རང་གི་བསམ་པ་ ༢༦༢༽ལ་སྒོ་སྤྲུལ་སང་དང་ཆ་ཞིབ་མེད་པས་མདུན་དུ་མ་སོང་ཡང་ཆོག་སྙམ་ནས། ངེད་ཅག་གི་གནས་ཚང་དགོན་སྟོད་དུ་བཅས་ནས་སྡོད་ཡོད་པས། རང་སློབ་དཔལ་ལྡན་རྒྱ་མཚོ་དང༌། འཇིགས་མེད་ཆོས་འཕེལ་གཉིས་འོང་ནས་ཁྱོད་ད་ནས་སྤྲུལ་སྐུ་སང་གིས་བྱོན་ཤོག་མཇོལ་གསུངས་པས་དེ་ལུགས་ཀྱིས་མྱུར་དུ་འགྲོ་དགོས་ཟེར། བདག་གིས་སྒོ་སྤྲུལ་སང་ད་སྔ་མཇའ་འཕྲད་ཙམ་མ་གཏོགས་ཞིབ་ཆ་ཆེན་པོ་མེད། མིན་ཀྱང་ང་རང་འགྲོ་མི་ཉན་མ་གཏོགས་ཁོང་མོ་ཁར་གྲགས་ཡོང་སྨྲས་ཚེ། །ཁོང་གཉིས་ན་རེ་གཞན་གྱིས་ཅི་བཤད་ཀྱང་བཤད་དུ་ཆུགས་འུ་ཅག་འགྲོ་ཟེར། ཡང་བདག་གིས་ང་མི་འགྲོ་ཅིའི་ཕྱིར་འགྲོ། དོན་མེད་དུ་དགོན་གསེབ་ཉུལ་བ་ཁྱི་དང་སྤྲང་པོ་ལྟ་བུ་མི་བྱེད། ཁོང་ལ་མོ་ཁ་ཕོག་ན་ཡུལ་གཉན་པོ་ཡིན་པས་ན་ཉེས་པ་ཆེན་པོའི་རྒྱུ་བྱེད་འོང་སྙམ་གི་མ་གཏོགས། ང་རང་ལ་མཚོན་ན་དབྱིངས་སུ་སྦྱོར་བ་རབ། འབྲེལ་བ་ཐིངས་པ་འབྲིང༌། ཐ་ནའང་མོ་ཁ་ཕོག་པ་ཙམ་གྱིས་ཀྱང་འབྲས་བུ་མཆོག་གི་དངོས་གྲུབ་ཐོབ་པའི་རྒྱུ་བྱེད་པ་ཌཱཀྐིའི་རིགས་ཀྱི་ཡོན་ཏན་ཡིན་མོད། འོན་ཀྱང་ཚིག་འདིའི་ཟུར་ཙམ་ཡང་གཞན་ལ་མ་སྨྲ་ཞིག་བདག་མགྲོན་པོ་འགྲོ་རན་པའི་གསང་ཚིག་ཡིན་ནོ་སྨྲས་ཏེ་ཉལ་བསྡད་པས་ཁོང་གཉིས་ཀྱིས་བྱ་ཐབས་བྲལ་ནས་ཕྱིར་བུད་སོང༌། བདག་གི་བསམ་པ་ལ་ང་རང་མཁའ་འགྲོའི་ཞལ་ལུང་ལྟར་རྨ་རྒྱལ་ལ་མི་ཐོན་པར་འདུག་པས་ཚེས་བཅུ་གསུམ་ཉིན་འགྲོ་རན་སྙམ་ནས། རང་སློབ་ ༢༦༣༽ཐུབ་བསྟན་བཟང་པོ་ལ་འདི་སྐད་སྨྲས། ཧ་ཧ། རྟ་བདུན་གསལ་བ་ནམ་མཁའི་རྒྱན། ཁོང་མི་བཞུགས་ནུབ་རིའི་ཕྱོགས་སུ་བསྒྲོད། །དེ་ཡང་མི་རྟག་མཁན་པོ་ཡིན། །ས་དྲོད་གཤེར་འཛོམ་ནས་རྩྭ་ཤིང་སྨིན། །དབྱར་གསུམ་མིག་གི་རྒྱན་དུ་ཤར། །སྟོན་ཆུང་བ་མོས་ཁྱེར་ནས་སོང༌། །དེ་ཡང་མི་རྟག་མཁན་པོ་ཡིན། །ལྷོ་སྤྲིན་ནམ་མཁའི་ན་བུན་དེ། །ཆར་ཟ་ཟི་ལོ་འབྲས་རྒྱན་དུ་འབེབས། །སྐྱི་སེར་དང་འཕྲད་དུས་དབྱིངས་སུ་ཡལ། །དེ་ཡང་མི་རྟག་མཁན་པོ་ཡིན། །འུ་ཅག་རྣམས་སྔོན་གྱི་ལས་ཀྱིས་བསྒྱུར། །གནས་གཅིག་ཏུ་འཚོགས་པ་སོ་སོར་བྲལ། །དེ་ཡང་མི་རྟག་མཁན་པོ་ཡིན། །ང་བདེ་བའི་རྡོ་རྗེ་སྒྱུ་མའི་ལུས།

ཁོང་ལས་ལྡན་ཚོའི་དཔལ་དུ་ཤར་བ་དེ། །བདུད་སབྟས་བསྐུལ་ནས་མ་ངེས་དུས། །སྐུ་གསུམ་གྱི་དུས་སུ་དཔལ་རིར་ཡིབ། །དེ་ཡང་མི་རྟག་མཁན་པོ་ཡིན། །དེ་འདུས་བྱས་ཆོས་ཀུན་མི་རྟག་པའི། །རྟག་བརྟན་ཡོངས་གྲུབ་རིག་པ་སྐྱོངས། །མ་ང་ནི་སྐྱེ་མེད་དབྱིངས་ནས་མཇལ། །ལྷུན་གྲུབ་འོད་གསལ་ཉམས་སུ་མྱོང༌། །ཨ་མ་ཡེ་ཤེས་སྐུ་དང་མཇལ། །ཀུན་ཁྱབ་རིག་པའི་བཙན་ས་ཟུངས། །རིག་སྟོང་མ་ང་འབྲལ་བ་མེད། །དེ་ཕྱིར་བུ་ཁྱོད་དུས་ཀུན་ཏུ། །རང་བྱུང་རིག་པ་བརྗོད་མེད་འདི། །སྤང་བླང་མ་བྱེད་གང་དགར་ཐོངས། །ཆོས་ཀྱི་དབྱིངས་ལས་འདའ་བ་མེད། །བསྒོམ་པར་བྱ་བའི་ཆོས་སུ་མེད། །མ་བསྒོམས་ཡེངས་སུ་སོང་བ་མེད། །གང་སྣང་གང་ཤར་ཤར་དུ་ཆུག །གང་ཡིན་ཡིན་ཆུགས་མིན་པ་མེད། ༢༦༤༽གང་མིན་མིན་ཆུགས་བཅོས་སུ་མེད། །ཆོས་དབྱིངས་ཆོས་དབྱིངས་ཡངས་པ་ཆེ། །ཡེ་ཤེས་ཡེ་ཤེས་རིག་སྟོང་བ། །ཐམས་ཅད་དག་མཉམ་ཨེ་མ་ཧོ། །ཞེས་སྨྲས་ཏེ་སྨྱོན་པ་ལྟ་བུ་གཟའ་གཏད་དང་བྲལ་བར་གནས་ཡོད་སྐབས། ཡང་ཚེས་བཅུ་གཉིས་ཉིན་སྒོ་སྤྲུལ་སང་གི་མདུན་གཡོག་འོད་གསལ་ཞེས་པ་ཁ་ངན་ལ་ཁོང་ཁྲོ་ཆེ་བ་ཞིག་ཡོད་པ་དེ་བདག་གི་སར་མངག་ནས་ཐོན་བྱུང་བས། བདག་གིས་ཅི་ཡང་མ་སྨྲས། ཁོ་རང་གིས་བདག་ཁྱོད་འབོད་དུ་འོང་བ་ཡིན་པས་འུ་ཅག་འགྲོ་འགྲོ་ཟེར་ནས་ང་རང་གི་ཕྲག་པར་འཇུས་ཏེ། དཔེར་ན་བྱིའི་ཆུང་ཁྲ་ཡིས་ཁྱེར་བ་ལྟར་རང་དབང་མེད་པར་འགྲོ་དགོས་བྱུང་བས་ཡིད་ཤིན་ཏུ་ཕམ་ཡང་བྱ་ཐབས་བྲལ། དེ་ནས་རིམ་གྱིས་མཇལ་འཕྲད་བྱེད་སྐབས་སྐྱེ་སྔོན་གྱི་བག་ཆགས་དྲན་ནས་སྨོན་ལམ་གྱི་འཕྲོ་སད་དེ་ཐུགས་ཡིད་རོ་གཅིག་ལྟ་བུར་གྱུར་ཚེ་ཅི་ཡང་མ་སྨྲས་པར་བསྡད་པའི་ཚེ། སྒོ་སྤྲུལ་རིན་པོ་ཆེའི་ཞལ་ནས་འདི་སྐད་གསུངས། ཁྱེད་ཀྱིས་བསྟན་པ་དང་འགྲོ་བའི་དོན་ལ་ཐུགས་རྒྱ་མི་བསྐྱེད་ཅིང་ཉེ་འཁོར་བུ་སློབ་རྣམས་ཀྱི་ལོག་རྟོག་ལ་སྐྱོ་སུན་མཛད་ནས་ཞིང་ཁམས་ལ་འདུན་པ་གཏད་དགོས་པ་ཅི་ཡིན།

སྤྱིར་སངས་རྒྱས་ཀྱི་བསྟན་པ་དང༌། སྒོས་སུ་མགར་ར་གཏེར་ཆེན་རིན་པོ་ཆེའི་ཟབ་གཏེར་གྱི་འཛིན་སྐྱོང་བྱེད་པ་དང༌། ཡང་དགོས་ཁྱེད་རང་གི་གདུལ་བྱའི་ལྷག་མ་མདོ་སྨད་ཀྱི་ཤར་དང་ལྷོའི་ཕྱོགས་སུ་ཡོད་པས་དེ་དག་ལ་ཐུགས་བསྐྱེད་དམ་བཅའི་གོ་ཆ་མི་ ༢༦༥༽དམན་པར་སྐུ་ཚེ་ཞབས་པད་རྡོ་རྗེའི་ཁྲི་ལ་བསྐལ་བརྒྱའི་བར་དུ་བཞུགས་པར་གསོལ་བ་ཡང་ཡང་འདེབས་པས་ན། བདག་གི་རེ་འབྲས་བསླུ་བ་མེད་པ་ཁྱེད་མཁྱེན། དེ་ལྟར་མ་མཛད་དུས་འུ་ཅག་གུ་རུ་པདྨའི་རྒྱུད་འཛིན་རྡོ་རྗེའི་མཆེད་གྲོགས་ཡིན་པས་ན། དེའི་ཆོས་དམ་ཚིག་ལ་ཐུགས་འདང་མ་བཏང་བ་ཡིན་གསུངས་ཏེ། བཀྲ་ཤིས་པའི་ལྷ་རེག་དང་རིན་ཆེན་གཉིས་པའི་སོར་གདུབ་རིན་ཐང་ཆེ་བའི་བྱི་རུ་སྤུས་ལྡན་དང༌། ཁྱད་པར་གསང་བའི་དམ་ཚིག་གི་རྟེན་རྡོ་རྗེ་དྲིལ་བུ་བཅས་གནང་བ་ལ་རྐྱེན་ནས། བདག་གི་སྒྱུ་ལུས་ཀྱི་རྩ་ཆེན་ཐམས་ཅད་ཤིག་ཤིག་ཡོམ་ཡོམ་དུ་འགུལ་བ་དང༌། རྟ་རྔ་བཅད་པའི་སྒྲ་ལྟ་བུར་ཐག་ཐག་ཟེར་བ་སོགས་རྟགས་མ་ངེས་པ་སྣ་ཚོགས་བྱུང་ཡང་བཏང་སྙོམས་ལ་བཞག་ཚེ། ཁོང་གིས་མཁྱེན་བཞིན་དཔལ་རྟ་མཆོག་རོལ་བའི་ང་རྒྱལ་དང་ལྡན་པའི་ངང་ནས་རིག་སྟོང་བདེ་བ་ཆེན་པོའི་དགོངས་པ་ལ་བཞུགས་འདུག་པས། ང་རང་ནད་ཀྱི་རྐྱེན་ལས་གཞན་རྒྱུད་གསལ་བའི་རྟོགས་པ་ཅུང་ཟད་དུས་རིང་མོ་ནས་ཡོད་པ་ལ་གཞི་བྱས་ཏེ། ཁོང་གི་དགོངས་ཉམས་ཅི་འདྲ་ཡིན་པ་དེ་མ་ཐག་པར་གསལ་ཙམ་བྱུང་བས། བདག་གིས་ཀྱང་རིགས་དེའི་ཤེས་རབ་ཀྱི་སྐུར་གསལ་ནས་རྩ་བའི་སེམས་དཔའ་ལྔས་ལྷ་མོ་བཅུ་དྲུག་བསྐུལ་ནས་འབྱུང་ལྔ་རྣམ་པར་དག་པའི་ཕོ་བྲང་ལྔར་རང་བྱུང་ལྷུན་གྲུབ་ཏུ་བཞུགས་པའི་དཔའ་བོ་དང་མཁའ་འགྲོ་རྣམས་ལ་མཆོད་པ་ཕུལ་བས་ ༢༦༦༽ཐུགས་བདེ་སྟོང་གི་རོས་ཚིམས་ནས་སྟོན་འཁོར་དགོངས་པ་དབྱེར་མེད་རོ་གཅིག་ཏུ་གྱུར་ཏེ་དབྱིངས་དང་ཡེ་ཤེས་གཉིས་མེད་དུ་རོལ་བས། དེ་མ་ཐག་པར་སྔར་གྱི་སྣང་ཉམས་ཐམས་ཅད་གཉིད་སད་པའི་རྨི་ལམ་ལྟར་དབྱིངས་སུ་ཐིམ།

རྩ་གནས་ཐམས་ཅད་ནད་དུ་སོང་ནས་བཟོད་དཀའ་བ་བྱུང༌། ལུས་ཀྱི་ཟུངས་ཟད་པས་ཡུན་རིང་གི་ནད་པ་ལྟ་བུར་སོང་འདུག་ཀྱང༌། ད་དུང་ཡང་སྔར་གྱི་བག་ཆགས་ཀྱིས་འདི་སྣང་ལ་འདུག་འདུན་མེད་པས་ཁོང་ལ་འདི་སྐད་ཞུས། ལགས་ང་རང་སྐྱེ་དམན་ཐ་མལ་བ་ལ་ཞིང་ཁམས་ཞེས་རང་དབང་ཅན་དུ་འགྲོ་ས་ཡོད་པ་མི་ཤེས། ཚེ་ཟད་པའི་དུས་ལ་བབ་ཚེ་འདི་སྣང་ལ་འདུག་འདུན་ཆེ་ཡང་རང་དབང་མེད་པ་ཡིན་པས་འགྲོ་ལོས་དགོས་སྙམ། འགྲོ་བ་ལུས་ཅན་ཅི་ཡོད་པ་ཐམས་ཅད་འཆི་བ་རང་ངོས་ནས་གྲུབ་པ་ཤ་སྟག་ཡིན་པ་མཁྱེན་བཞིན། ཁྱེད་ཀྱིས་བདག་ལ་བཀའ་གནད་ཟབ་མོ་མི་གསུང་བར་ཞུ་ཞུས་ཏེ། ང་རང་གི་སེམས་ཤིན་ཏུ་སྐྱོ་དྲགས་ནས་ངུ་ཞིང་བསྡད་ཚེ། ཁོང་གི་ཞལ་ནས་ཁྱེད་ཀྱིས་དེ་ལྟར་ཐུགས་ཆུང་མི་དགོས་དང་ཅི་དགོས་ཀྱི་ཞིབ་ཏ་བྱེད་དང་ཆོག་གི། ད་ལན་གྱི་སྐབས་བདག་གིས་ཁྱེད་ལ་ཞུས་པ་ལྟར་ཐུགས་འདུན་ཞིང་ཁམས་ལ་གཏད་མི་ཉན། ཁྱེད་རང་ཁའི་ཐ་མལ་པ་ལྟུ་བུ་མིན་པ་ང་རང་གི་བསམ་ཚོད་ལ་མཁའ་འགྲོ་ཡེ་ཤེས་མཚོ་རྒྱལ་དངོས་སམ། མིན་ཀྱང་གསུང་གི་སྤྲུལ་པ་འཁྲུལ་མེད་དུ་ཡིན་སྙམ་པས། ད་དུང་སྐུ་ཚེ་རྐྱེན་དབང་དུ་གཏོང་མི་ ༢༦༧༽ཉན། གལ་ཏེ་བདག་གིས་སྨྲས་པ་རྣམས་ལ་དོན་འབྲས་མེད་ཚེ། ང་རང་ཡང་ད་ལོ་ཕན་ཆད་མི་འདུག་ངེས་པ་ཡིན་པས། ཀུན་གྱིས་ཕྱག་མོ་ལུང་བསྟན་ཐམས་ཅད་ཤིན་ཏུ་འཁྲུགས་འདུག་པས་བདག་གིས་ཀྱང་དེ་ལྟར་བྱེད་གསུངས། ཡང་བདག་གིས་ལགས་ཁྱེད་ཀྱི་ཐུགས་རྣམ་པར་དག་པའི་གཟིགས་ངོར་ཇི་ལྟར་སྣང་མི་ཤེས། ང་རང་ལས་སྡུག་གཅིག་ཀྱང་མེད་པ་རང་གིས་ཤེས་ལགས། འཁོར་ཆེན་སྤང་ནས་འཁོར་ཆུང་གི་ཁ་འཛིན་བྱེད་ཅིང་འཐབ་མཁོན་ཀྱི་རྒྱུན་བསྐྱངས། ཁྱད་པར་མགར་ར་བླ་མའི་བསྟན་པའི་གསོས་སུ་སྨན་པ་ཕར་ཞོག །རཱུ་ཏྲར་སོང་ནས་ཀུན་གྱི་མིག་ལམ་ལ་མི་འགྲོ་ཞིང་དམ་ཚིག་ཉམས་པའི་རྒྱུ་བྱེད་པ་སོགས་འདུག་པས། མཚོ་རྒྱལ་གྱི་སྤྲུལ་པ་བདག་ལྟ་བུའི་ཐབས་སྡུག་འདི་འདྲ་ཅིའི་ཕྱིར་ཡིན་ལགས།

མིན་ཀྱང་བདག་གི་སྣང་བར་འདི་སྣང་ལ་བསྡད་ཚེ་འགྲོ་དོན་ཕར་ཞོག རང་ཡང་ཉམས་གྲིབ་ཀྱི་རྐྱེན་དབང་གིས་ངན་སོང་རྣམ་གསུམ་དུ་འགྲོ་དགོས་པ་བྱུང་འོང་སྙམ་ནས་ཡུལ་གཞན་ཞིག་ཏུ་འགྲོ་དབང་ཡོད་ན་ཅི་མ་རུང་སྙམ་པ་མ་གཏོགས། འགྲོ་སའི་ཞིང་འགྲོ་བ་པོའི་གང་ཟག་གྲོལ་བ་ཐོབ་པའི་སེམས་སོགས་ཐ་དད་དུ་ཡིད་ཀྱི་ཡུལ་ཙམ་ལའང་ཤར་མ་མྱོང་ལགས། འདི་སྣང་ལ་འདུག་སྙིང་མ་འདོད་པ་ཙམ་གྱིས་འཆི་འགྲོ་དོན་མེད་སྙམ་གི་ཞུས་ཚེ། ཡང་ཁོང་གི་ཞལ་ནས་ཁྱེད་བཟང་ངན་ཅི་ཡིན་བདག་གིས་ཤེས། དོན་ཅུང་ཟད་ཞིག་བཤད་ན་ཁར་སང་དགུན་སྟོད་ ༢༦༨༽དགོན་པས་ཕུར་པའི་སྒྲུབ་ཆེན་འདོན་སྐབས། བདག་ཁྲི་བ་ཡིན་པ་དེ་ཁྱེད་ཀྱིས་གོའམ་གསུངས། བདག་གིས་དགོན་པས་སྒྲུབ་ཆེན་འདོན་པ་གོ། ཁྱེད་ཁྲི་བཞུགས་ཡིན་མིན་ཆ་མ་ཆོད་ཞུས། དེ་ན་སྒྲུབ་པ་ཟིན་སྐབས་དངོས་གྲུབ་བླང་དུས་ཨ་ཙ་ར་གཡུ་ཡི་སོར་གདུབ་ཅན་ཞིག་གིས་ང་རང་ལ་ཉམས་ཚད་བལྟ་ཞིང་དངོས་གྲུབ་ཀྱི་རྫས་ལ་རོལ་ནས་བུད་སོང་བས་དེ་ཅི་ཡིན་གསུངས་པས། འཇིགས་ཆོས་དང༌། དཔལ་རྒྱམ་ལ་སོགས་པའི་ཉེ་འཁོར་དེར་འདུས་རྣམས་ཀྱིས་གཅིག་གིས་གཅིག་གི་ངོ་ལ་བལྟ་ཞིང་ཅི་ཡང་མི་ཟེར་བར་འདུག ང་རང་གིས་སྔར་རྨི་ལམ་སྤྲུལ་བསྒྱུར་སྐབས་དེ་ལྟར་སོང་བ་དྲན་ནས་མ་གོ་བ་ལྟ་བུར་བྱས། ཡང་ཁོང་གིས་ཁར་སང་ཚེས་བཅུའི་ཉིན་བྱིའུ་ཆུང་སྐད་སྙན་པ་གཤོག་སྒྲོ་དང་མཇུག་མ་རྣམས་འོད་ལྔའི་ཁ་དོག་འབར་བ་ཞིག་བདག་གི་མཐོངས་གྱི་སྟེང་དུ་བབ་སྟེ། འབྱུང་དང་འབྱུང་འགྱུར་གྱི་གཏམ་མང་པོ་ལུང་བསྟན་གྱི་ཚུལ་དུ་སྨྲ་ཞིང༌། ཁྱད་པར་ཁོ་རང་མི་སྡོད་དཔལ་རི་ལ་འགྲོ་རན་ཟེར་བ་སོགས་སྣང་བས་དེ་ཀ་ཅི་ཡིན་གསུངས། འཇིགས་ཆོས་ན་རེ། ལགས་ལུང་བསྟན་གྱི་ཚིག་རྣམས་ཁྱེད་ཀྱིས་ཡི་གེར་བྲིས་ཨེ་ཡོད་ལགས། ཐ་མ་བྱིའུ་གར་སོང་ཞུས་ཚེ། ཡང་ཁོང་གི་ཞལ་ནས་ལུང་བསྟན་ཡིག་རིས་སུ་བགྱིས་ཡོད། བྱིའུ་ལྷོ་ནུབ་མཚམས་སུ་འཕུར་སོང་བས། དེ་མ་ཐག་པར་བདག་གིས་བྱ་ཁྲ་ཞིག་ཏུ་བརྫུས་ཏེ།

ཁོ་རང་འགྲོ་དབང་མ་གཏད། ཡང་ཁོ་རང་བྱ་རྒྱལ་ ༢༦༩༽རྒོད་ཐང་དཀར་ཞིག་ཏུ་གྱུར་སོང་བས། བདག་ཁྲོས་མའི་ང་རྒྱལ་གྱིས་དབང་དུ་བསྡུས། ཡང་ཁོ་རང་མཁའ་འགྲོ་གཡུ་ཡི་ལན་ཚར་ཅན་ཡེ་ཤེས་སྒྱུ་མའི་ལྷ་སྐུར་བཞེངས་ནས་སྤྲིན་གྱི་གསེབ་ནས་ལྟེ་བ་ཡན་ཆད་སྣང་ཞིང་དེ་མན་ཆད་སྤྲིན་དང་འདྲེས་པ་ལྟ་བུར་བྱེད་འདུག དེའི་སྐབས་སུ་བྱ་བ་སྣ་ཚོགས་པ་ཞིག་སྣང་ཡང་དེ་ཙམ་མ་གཏོགས་གསང་སྒོ་འཆོལ་མི་ཉན་གསུངས། བདག་གི་སྣང་བ་ལ་ཁོང་གི་དགོངས་པ་ལ་གསལ་སྒྲིབ་མེད་ངེས་པ་རེད། གཟིགས་སྣང་དེ་དག་བདག་གི་རྨི་ལམ་སྤྲུལ་བསྒྱུར་གྱི་བཀོད་པ་ཡིན་པས་ན་དེ་ཆགས་ཐོགས་མེད་པར་མཁྱེན་འདུག་ད་ནི་ཅི་ནས་ཀྱང་ང་རང་གི་རྒྱུད་ཚོད་ཁོང་གིས་ལོན་ཡོད་པས། ངེས་མེད་ཀྱི་ཡུལ་དུ་འགྲོ་དབང་མེད་ངེས་པ་རེད་སྙམ་ནས་འདི་སྐད་ཞུས། ལགས་སྤྲུལ་སྐུ་རིན་པོ་ཆེ་ཁྱེད་ཀྱི་དག་པའི་སྣང་ཉམས་ཆུང་ནས་ད་ལ་ཐུག་གི་བར་དུ་གཟིགས་སྣང་མི་འདྲ་བ་དུ་མ་ཡོད་ཀྱང་བདེན་མེད་སྒྱུ་མའི་རོལ་བ་ལྟར་ན་ཐམས་ཅད་དེའི་རིགས་ཀྱི་འདི་རེད་ཟེར་རྒྱུའི་ཞུ་ངོག་ཆ་ཆོད་པར་དཀའ་བས་དགོས་པ་མི་སྣང༌། ད་ང་རང་ལ་ལེགས་ཉེས་ཀྱི་ཞུ་བ་ཚིག་གསུམ་ཡོད་པས་དེ་ཁྱེད་ཀྱིས་གསན་པར་ཞུ་ཞུས་ཚེ། ཁོང་གི་ཞལ་ནས་ཉེ་འཁོར་རྣམས་སྒོའི་ཕྱི་རོལ་དུ་སོང་གསུངས་ཏེ། ངེད་དཔོན་གཡོག་གཉིས་གཅིག་པུ་ཡིན་འདུག་པས། བདག་གི་སྣང་བ་ལ་ཁོང་ལ་མོ་ཁ་ཕོག་ཡོང་སྙམ་སྟེ། ཁང་བའི་དཀར་མཐོངས་ཀྱི་ཕྱི་ནས་ཡར་མདུན་ཐད་དེ་ཀར་བསྡད་ ༢༧༠༽ནས་ལུགས་གཉིས་ཀྱི་གསུང་བགྲོས་ཞིབ་རྒྱས་སུ་མཛད་ནས་ཞལ་བཀོད་ཀྱང་གནང༌། ཁྱད་པར་ཁོང་ལ་ད་ལོ་སྐུ་ཚེ་བར་ཆད་ཡོད་པ་དེའི་རྐྱེན་དབང་དུ་མི་གཏོང་བ་ཞལ་གྱིས་བཞེས་པ་དང༌། ཆོས་དང་གདམས་པའི་བགྲོ་གླེང་མང་དུ་མཛད་ནས་བརྩེ་བ་ཆེན་པོའི་སྒོ་ནས་རྗེས་སུ་བཟུང་སྟེ། ཐུགས་ཡིད་གཅིག་དྲིལ་གྱི་རྗེས་བརྩེ་མི་དོར་བར་མཛད། ཡང་དགོས་ང་རང་ལ་ཚེ་འགུགས་རྟེན་འཇུག་ཁྲུས་གསོལ་ལ་སོགས་པ་མཛད་པས་རང་ཡང་རྐྱེན་ལས་གྲོལ་བ་བྱུང་ངོ༌། །དེ་ནས་ཚེས་བཅུ་དྲུག་ཉིན་ཁོང་གི་གདན་ས་གཡས་རུའི་ཆོས་སྒར་སྟེང་དུ་ངེད་དཔོན་གཡོག་དང༌།

སྒོ་སྤྲུལ་སང་དཔོན་གཡོག་བཅས་ཡར་བྱོན་ནས་དེ་ཀར་ངེད་དཔོན་གཡོག་ཞག་ཁ་ཤས་སུ་འདུག དེ་སྐབས་སྒོ་སྤྲུལ་སང་གིས་རྒྱལ་སྲས་ལ་ལུགས་གཉིས་ཀྱི་ཞལ་ཏ་དང༌། ཁྱད་པར་ང་རང་ལ་གཅེས་སྤྲས་དང་ཐུགས་ནང་མཐུན་དགོས་པའི་ཞལ་བཀོད་གནང༌། ཡང་དགོས་ང་རང་གི་ཟབ་གཏེར་ཐམས་ཅད་ཀྱི་རྩ་བ་མཁའ་འགྲོ་དགོངས་འདུས་པ་དང༌། རྡོ་རྗེ་ཕག་མོའི་ཟབ་སྒྲུབ་ལ་སོགས་པའི་གཏེར་ཁ་ཆ་ཤས་སྤྱན་འདྲེན་པའི་དུས་ལ་བབ་པ་ཁོང་གིས་མཁྱེན་བཞིན། རྒྱལ་སྲས་སང་དང་དེའི་འཁོར་གྱི་ཇོ་སེར་རྣམས་ལ་ཞལ་ཏ་མཛད་པ། ད་ལན་མཁའ་འགྲོ་མ་འདི་ལ་དོན་ཆེན་པོ་རེ་ཡོད་ཐང་གི། ཁྱེད་ཅིག་ནས་དེ་ལུགས་མཛོད་ལ་མཁའ་འགྲོ་ཁོ་རང་གནས་གང་དུ་བྱོན་དགོངས་པ་དེ་ལྟར་གྱི་མཐུན་རྐྱེན་བྱེད་པ་མ་ ༢༧༡༽གཏོགས། འགལ་ཟླ་བསྒྲུབ་མི་ཉན་གསུངས་པས་ཁོང་རྣམས་ཀྱིས་ཀྱང་དེ་ལྟར་ཁས་བླང་བྱས་སོ། །དེ་དག་གི་ནང་ནས་མགར་ར་ལྷག་དཔལ་དང༌། རིན་སྒྲོན་གཉིས་སྒོ་སྤྲུལ་གྱི་ཐུགས་ལ་མ་འཕྲོད་ནས། རྒྱལ་སྲས་སང་ལ་དེ་གཉིས་ཀྱི་ཁ་ལ་མ་ཉན་པར་ཁྱེད་རང་ཡབ་ཡུམ་གྲོས་མཐུན་བྱེད་པ་གལ་ཆེ་གསུངས། ཁྱད་པར་རྒྱལ་སྲས་ལ་ཁྱེད་རང་རྨ་ཆེན་གངས་ཀྱི་མདུན་ངོས་མོ་བ་གཏོ་བ་ཞེས་པའི་རི་འབུར་གཉིས་ཡོད། དེའི་ཐད་སོར་གངས་ལ་ཉེ་བའི་སར་རི་མཐོ་ལ་ལྷུན་ཆགས་པ། རི་རྩེ་གངས་དང༌། རི་སྐེད་རྫ་ཡིས་བཟུང་བ། རི་འདབས་སྤངས་ལྗོངས་ཡིད་དུ་འོང་བས་འཁོར་བ་དེ་ལྟ་བུ་ཞིག་ཡོད། དེའི་རྫ་གངས་ཀྱི་མཚམས་སུ་ཕུག་པ་ཆེ་བ་ཞིག་ཡོད་པས། དེ་ཀར་ཁྱེད་རབ་ཟླ་མཚམས། མིན་ཀྱང་བདུན་གསུམ། ཐ་ནའང་བདུན་མཚམས་གཅིག་ལས་མི་ཉུང་བར་བྱས་ཏེ། དབྱངས་ཅན་མའི་སྒྲུབ་པ་ཞིག་གི་སྐུ་མཚམས་ལ་བཞུགས་ན། ཁྱེད་ཡབ་ཡུམ་གྱི་བར་ཆད་སེལ་ཞིང་གདན་ཐོག་གཅིག་ཏུ་འཁོད་པ་དང༌། ཕུག་པ་དེ་ཀ་འཇམ་དཔལ་དབྱངས་ཀྱི་གནས་ཡིན་པས། ཁྱེད་རང་གི་ཤེས་རབ་སྣང་བའི་རྩལ་འབར་བ་སོགས་འབྱུང་ངེས་སོ་གསུངས་ཏེ། རྒྱལ་སྲས་དཔོན་གཡོག་ཕྱིར་རང་ཁྱིམ་ལ་བྱོན་སོང༌།

བདག་མ་བུ་གཉིས་དང་ཐུབ་བསྟན་བཟང་པོ་བཅས་རྗེས་ནས་འདུག་པས། ཡང་ཁོང་གི་ཞལ་ནས་འདི་སྐད་གསུངས། ཁྱེད་ཡེ་ཤེས་མཁའ་འགྲོ་དངོས་ཡིན་ཡང་མི་རུས་ངན་པ་ ༢༧༢༽དཔོན་ལ་གཏོགས་སོང་བའི་རྐྱེན་གྱིས་ཁྱོད་ཀྱིས་བཟང་ངན་ཅི་བསམ་ཡོད་གོ་དཀའ་བར་འདུག་པས། དེ་ལྟར་མ་བྱེད་པར་སྙིགས་དུས་ཀྱི་འགྲོ་བློ་དང་བསྟུན་ཏེ། རང་གཞན་གྱི་དོན་རེ་འབྱུང་ཐབས་ལ་རེམ་དགོས། ཁྱད་པར་ད་ལན་གནས་སྐོར་ནས་ཚུར་བྱོན་དུས་ང་རང་ལ་ཕ་འབབ་ཏུ་སྐུ་གསུང་ཐུགས་ཡོན་ཏན་ཕྲིན་ལས་ཀྱི་རིགས་གང་ཡིན་པ་གཅིག་གཏེར་ནས་བཏོན་ཏེ་ཁྱེར་འོང་ཐབས་ལ་མ་འཆུགས་རེམ་རེམ་གསུངས་ནས། རིན་ཆེན་གཉིས་པ་དང༌། ལྷ་རྫས་དབང་གི་མདངས་འཛིན་བཙས་གནང་སྟེ་ཐུགས་བསྐྱེད་སྨོན་ལམ་མཛད་འདུག་བདག་གིས་ང་བུ་དང་བུ་མོའི་གཏེར་ལོན་མི་ཞིག་ཡིན་མ་གཏོགས། རྒྱ་ཆེ་བ་ས་ཡི་གཏེར་ལོན་ཐབས་མི་འོང་འང་ཞུས་ཚེ། ཡང་ཁོང་གིས་ཁྱེད་གཏེར་སྟོན་བྱེད་འདོད་མེད་ཀྱང་གཏེར་གྱི་ལས་ལ་དབང་བ་ཡིན་པས་སྦས་གསང་མི་ཐུབ་ཅིང་རྟེན་འབྲེལ་གཞན་རྐྱེན་དུ་ཤོར་ངེས། དེ་བས་མ་གསང་བར་ང་ལ་དྲང་པོར་སྨོས་དང༌། འུ་ཅག་སྐྱེ་སྔོན་སྨོན་ལམ་ལས་ཀྱིས་འབྲེལ་ཡོད་པས་ན་གཅིག་ལ་བརྟེན་ནས་འགྲོ་དོན་རེ་འབྱུང་འོང་སྙམ་པས་དེ་ལུགས་དགོས། དེ་མིན་ང་རང་ཡང་གཏེར་ལ་དབང་བའི་རིགས་ཡིན་ཡང༌། རྩ་བའི་བླ་མའི་བཀས་བཅད་ནས་གནང་བ་མ་ཐོབ་པས། ཁ་བྱང་དང་ཡང་བྱང་རྣམས་དགོན་ཁང་གི་གྱང་ལོག་ནས་སྦས་ཡོད་པས། ཁྱེད་རང་གི་ལག་ཏུ་རྗེས་སོར་དུ་འཕྲོད་འོང༌། བདག་གིས་བླ་མའི་བཀའ་བཅག་མ་ནུས་ནས་མི་ཚེ་ཐ་ ༢༧༣༽མལ་དུ་ཟད་དེ། ད་ཕོ་ལོ་བཞི་བཅུ་ཞེ་གཉིས་ལ་ཐོན་སོང་བ་ཡིན་པས། པད་འབྱུང་གི་ཐུགས་བཞེད་ལུས་རྟེན་འདིར་འགྲུབ་ཐབས་མ་བྱུང་ཡང༌། ཕྱིས་ནས་འགྲུབ་པའི་ཐབས་སྨོན་ལམ་རྣམ་པར་དག་པ་ལ་གཞི་བཟུང་ནས་ཡོད་པས། ཁྱེད་ཀྱིས་ཀྱང་དེ་ལྟར་ཐུགས་ལ་བཟུང་དགོས་གསུངས། ཡང་བདག་གིས་ང་རང་གཏེར་སྟོན་མིན་ངེས་པ་ཡིན་ཀྱང༌།

ཁྱེད་ཀྱིས་རེད་དགོངས་པ་ཡིན་འདུག་པས། ད་ཕན་ཆད་བདག་གིས་འཁྲུལ་སྣང་ཡི་གེའི་རིས་སུ་བགྱིས་པ་ཐམས་ཅད་ཐབས་གང་དྲག་གིས་མེད་དུ་མི་བྱེད་ལགས། རྟེན་འབྲེལ་ཡང་དེ་བཞིན་གནས་དུས་ཀྱི་རྐྱེན་དུ་མ་སོང་ཚེ། རང་གི་སྤོབས་པས་རོགས[

ལྕོགས ]ཙམ་བྱེད་ཞུས་ཚེ། ཁོང་ཐུགས་ཤིན་ཏུ་དགྱེས་ཏེ་ཐུགས་བསྐྱེད་དང་སྨོན་ལམ་མཛད་དོ། །དེ་ནས་ཟླ་བ་དེའི་ཚེས་བཅུ་དགུའི་ཉིན་ལམ་དུ་ཞུགས་ནས་སྨྲ་མཐའ་མའི་སྟོད་རྟ་སྒའི་སུམ་མདོ་ཞེས་པའི་སར་ཐོན་སོང་བས། ང་རང་གི་ཞོན་རྟ་རྐྱང་རྒོད་ཟེར་བ་དེ་ལ་གློ་བུར་དུ་ནད་ཞིག་ཕོག་པས་བདག་གིས་ཅི་ཡིན་སྙམ་ཚེ། ཡུལ་དེ་ཀའི་བདག་པོ་བྲག་སྨན་ཞིག་ཡོད་པ་དེའི་ཆོ་འཕྲུལ་དུ་འདུག་པས། བདག་གིས་རང་ས་དེའི་ལམ་ནང་དེ་ཀར་སྐེད་རགས་བཀྲོལ་ནས་ཉལ་བསྡད་ཚེ། རྒྱལ་སྲས་སང་གིས་མཁའ་འགྲོ་ཁྱོད་ཀྱི་རྟ་འཆི་འགྲོ་བར་འདུག་ན་ཉལ་བསྡད་པས་ཅི་ཕན་ལམ་དུ་བཞུད་དང༌། འུ་ཅག་གང་ཐོན་ཞིག་ཏུ་འགྲོ་གསུངས། བདག་གིས་ང་ཅུང་ཟད་ཞིག་གཉིད་དགོས་ཞུས་ཚེ། ༢༧༤༽ཁོང་ཐུགས་རྒྱལ་བཞེས་ནས་བྱོན་སོང༌། གྲོགས་གཞན་རྣམས་དང༌། ཐུབ་བཟང་གིས་ཀྱང་ད་འུ་ཅག་འགྲོ་ཟེར་ཀྱང་ཁར་མ་ཉན། ལྷག་དཔལ་གྱིས་འོ་ན་རྟ་འདི་ཆད་སོང་བ་འདྲ། ང་རང་གིས་རྗེས་སོར་ནས་དལ་མོ་བྱས་ཏེ་བསྐྱང་འོང༌། ཁྱེད་ཅག་སྔོན་དུ་སོང་ལ་རྩྭ་ཆུ་འཛོམ་ས་ཞིག་ཏུ་འདུག་ཟེར། བདག་གིས་ཁྱེད་ཅག་སྔོན་དུ་སོང་ལ་དེ་ལྟར་གྱིས། ངེད་མི་རྟ་གཉིས་པོ་རྗེས་སུ་འདུག་སྟེ། ཁོ་རང་ཤི་སོང་ནའང་ང་རང་གིས་ཅི་ཤེས་ཀྱི་ཆོས་འདོན། མ་ཤི་གསོན་པོར་སོང་ན་ལྷན་དུ་ཐོན་འོང་སྨྲས་ཏེ་ཉལ་བསྡད་པས། བར་སྐབས་ཞིག་སོང་ཚེ་བུད་མེད་ཀྱི་སྐད་འདྲ་བ་ཞིག་གིས་ང་རང་ལ་འབོད་འདུག་པས། བདག་གིས་འདི་མི་ཞིག་ནི་ཡིན་དོན་མེད། ས་སྟོང་ལུང་པ་དམར་པོ་རེད་སྙམ་སྟེ་བཏང་སྙོམས་ལ་བསྡད་ཚེ། མོ་རང་དངོས་སུ་ཐོན་བྱུང་ནས་བདག་གི་ཉེ་སར་གཅར་མི་ཕོད་པ་ལྟ་བུར་བྱེད་འདུག བདག་གིས་ཁྲོས་མའི་ང་རྒྱལ་གྱིས་དཔའ་ཟིལ་བཅོམ་ནས་དམ་ལ་བཏགས་པས་གནས་སྐབས་ཀྱི་རྐྱེན་ལས་གྲོལ་ཏེ་རྟ་ཕོ་ཡང་ནད་ལས་གྲོལ་སོང༌། དེའི་སྐབས་སུ་རྒྱལ་སྲས་ཀྱི་སྐུ་ནུའུ་འཇིགས་མེད་དཀོན་མཆོག་དང༌། དགེ་བཙུན་དཔལ་ལྡན་རྒྱ་མཚོ་གཉིས་ཐོན་བྱུང་བས།

ཁོང་གཉིས་ན་རེ་ཁྱེད་ད་དུང་དེ་ཀར་འདུག་པ་ཅི་ཡིན། ངེད་གཉིས་འགོར་སོང་བ་ཨེ་ཡིན་ཟེར། བདག་གིས་ཁྱེད་གཉིས་འགོར་ཆེ་བ་མིན་པས། འུ་ཅག་གི་རོགས་པ་ཐམས་ཅད་སྔོན་ལ་བུད་སོང་བས། ད་ལྟ[ བཞུག་ནས ]ཁྱེད་ ༢༧༥༽གཉིས་གྱིས་ལམ་གང་དུ་སོང་མི་གོ་སྙམ་པ་དང༌། མིན་ཀྱང་ངེད་མི་རྟ་གཉིས་ངལ་དུབ་ཆེ་བས་ཅུང་ཟད་གཉིད་བསྡད་པ་ཡིན་སྨྲས་པས། དཔལ་རྒྱལ་ན་རེ་ཨ་ལོ་འདིས་ཅི་གསུང་གི། ད་ལན་ངེད་གཉིས་རྗེས་ནས་འོང་རྒྱུ་ཡོད་པ་ཡིན་པས་སྐྱོན་མེད་པ་འདྲ་ན། ད་ཕན་ཆད་ས་སྟོང་ལ་བཞུགས་མི་ཉན་མ་གཏོགས། དགྲ་ཁྲམ་དང་འཕྲད་འགྲོ། མིན་ཀྱང་དྲེད་མོང་ཡང་ཡོད་ཟེར། བདག་གིས་མདོ་འདྲ་མའི་གླུ་འདི་བླངས། ཉོན་དང་དམ་ལྡན་གྲོགས་པོ་གཉིས། །སྤྲང་མོ་སྐལ་བཟང་སྒྲོན་མ་དང༌། །ཕྱི་ནང་གསང་བའི་དགྲ་ཁྲམ་གྱིས། །འཕྲོག་བཅོམ་བྱེད་རྒྱུ་མ་རྙེད་ནས། །དུས་ཀུན་རི་རྒྱག་གཏིང་རྒྱབ་ཡིན། །བདག་མདོ་འདྲ་མ་ཡི་ཉམས་ཤར་ནས། །ཕ་ཡུལ་རྒྱལ་སྲིད་ལོངས་སྤྱོད་སྤངས། །མི་ཡུལ་མཐའ་འཁོར་སྲིན་གླིང་འདིར། །ཟས་ནོར་ཆེད་དུ་བསྒྲུབ་མ་མྱོང༌། །རང་ལ་དབང་བའི་རྒྱུ་རྫས་ལ། ཁབ་སྐུད་པ་ཙམ་ཞིག་འཛིན་ཞེན་མེད། །ཕྱིའི་དགྲ་ཁྲམ་མེད་དོན་དེ་ལས་བྱུང༌། །ནང་ཉོན་མོངས་སྤངས་པའི་བྱ་བྲལ་མ། །སྒོ་ལྔའི་ཡུལ་ལ་སྤང་བླང་མེད། །ཉོན་མོངས་ཡེ་ཤེས་ལྔ་ཡི་དབྱིངས། །འཛིན་ཞེན་འཁྲུལ་བའི་འབྱུང་ཁུངས་ཟད། །ནང་དགྲ་ཁྲམ་མེད་པ་དེ་ཡིས་ལན། །གསང་བ་དོན་གྱི་རྣལ་འབྱོར་མ། །འཁོར་འདས་གཉིས་མེད་རིག་པར་རྟོགས། །གང་ཤར་རང་གྲོལ་ཡེ་ཤེས་དང༌། །མ་རིག་གཟུང་འཛིན་འཕྱང་བ་གྲོལ། །ཐམས་ཅད་སྐུ་གསུམ་མཉམ་པ་ཉིད། །གསང་བའི་དགྲ་ཁྲམ་སྤྲོས་པ་ཞི། །དུས་ཀུན་ ༢༧༦༽ཆོས་མེད་སྤྲང་མོ་ང༌། །ཁྱབ་བརྡལ་ནམ་མཁའི་ས་སྟོང་ལ། །འོད་གསལ་རྒྱུན་ཆད་མེད་པར་ཉལ། །སྐུ་གསུམ་ཡེ་ཤེས་གྲོགས་དང་འགྲོགས། །རིག་པའི་ཁྱེའུ་ཆུང་པང་དུ་བླང༌། །སྙན་རྒྱུད་ཟབ་མོའི་ནུ་ཞོ་བླུད། །ལྟ་སྒོམ་སྤྱོད་པའི་ལུས་རྩལ་རྫོགས། །ཀུན་བཟང་ཆོས་སྐུའི་རྒྱལ་སྲིད་དབང༌། །གཞོན་ནུ་བུམ་སྐུའི་གཏན་སྲིད་ཟིན། །སྲིད་ཞི་གཉིས་ལ་ང་མི་གནས། །མདོ་མེད་སྤྲང་མོའི་སྤྱོད་པ་ལགས། །ཁྱོད་ཀྱིས་ཚད་བཟུང་བྱེད་ཐབས་བྲལ། །ཞེས་སྨྲས་པས།

ཁོང་གཉིས་ན་རེ་ཁྱེད་ཀྱིས་དེ་ལྟར་ཡི་གེའི་རིས་སུ་བྲི་དགོས་ཡང་ཡང་ཟེར་འདུག་བདག་གིས་ད་འུ་ཅག་འགྲོ་རན་ད་ལྟ་རྒྱལ་སྲས་ནས་བཀའ་བཀྱོན་གནང་འོང༌། མིན་ཀྱང་བདག་གིས་རྫུན་གཏམ་གླུ་རུ་བླང་བ་ལ་ཟད་མཐའ་མེད་པས་བྲི་ཚོད་མེད་སྨྲས་ནས། ངེད་ཅག་ལྷན་དུ་སོང་བས་སྒར་གཞི་བར་སྐབས་ཤིག་ཏུ་བསྡད་འདུག་པས་དེ་ཀར་སོང་ནས་རྟ་རྒན་རྟ་ཡི་གྲབ་( གྲལ )ཏུ་མངག་ནས་སྒ་ཁུར་སྲབ་འཛིན་བྱེད་ཅིང་སོང་བས། ལྷག་དཔལ་ན་རེ་ཁྱོད་ཀྱི་རྟ་ཤི་ཨེ་སོང་ཟེར། བདག་གིས་རྟ་ཕ་གི་རེད་ཤི་མེད་སྨྲས་པས། རྒྱལ་སྲས་སང་གིས་ཁྱོད་ཀྱི་རྟ་ན་བ་མ་ཡིན་པ་འདྲ། རྗེས་ནས་འོང་རྒྱུའི་མགྲོན་པོ་གཉིས་ལ་སེམས་ཆགས་ནས་མ་འོང་བ་རེད་གསུངས། བདག་གིས་དེ་ལྟར་མིན་པའི་ལོ་རྒྱུས་ཞིབ་པར་ཞུས་ཀྱང་ཐུགས་མ་དག་ནས་བྱ་ཐབས་བྲལ། དེ་ནས་རིམ་གྱིས་སོང་སྟེ་ཁོ་མདའ་ཞེས་པའི་སར་སྡོད་ནུབ་རྨི་ལམ་ལ་བུད་མེད་མཛེས་ཤིང་ ༢༧༧༽ཡིད་དུ་འོང་བ་ཞིག་གིས་འདི་སྐད་ཟེར། ཧེ་ཧེ། མཁའ་འགྲོའི་གླིང་ནས་འོང་བའི། །བཞིན་མཛེས་ཌཱཀྐི་ང་རང༌། །ཁྱོད་ཀྱི་ཤེས་སམ་ཨེ་ཨེ། །ག་ག་ཧྲཱི་དའི་ཟློས་གར། །བྲག་གི་སྤྲེའུའི་ལོ་ཁུར། །ཤར་སྟོད་ཕྱོགས་ནས་བསྒྲོད་དེ། །རྟེན་འབྲེལ་ལྷན་དུ་འཛོམ་ན། །སྤྲེའུ་རྫོང་གི་ཟབ་གཏེར། །ཚུལ་བཞིན་ལོན་པ་ཨེ་ནམ། །སྨོན་ལོག་སབྟས་བསྒྱུར་ཅིང༌། །རྟེན་འབྲེལ་གནད་ཟབ་ཡོལ་ཚེ། །ཁྱོད་ཀྱང་ལྷོ་ནས་ལྷོ་རུ། །སྨོན་ལམ་དབང་གིས་བསྒྲོད་ངེས། །པདྨའི་ཐུགས་བསྐྱེད་ནུས་པས། །རང་སྐལ་གྲོགས་དང་འཕྲད་ནས། །འགྲོ་དོན་འབྱུང་བ་ཨེ་ནམ། །ཨ་ཙར་སྨོན་ལམ་མྱུ་གུ། །གཡང་དཀར་ལོ་ཡིས་བསུས་ཏེ། །ཁྱོད་ཀྱི་ཡན་ལག་སེམས་དཔའི། །ཚུལ་དུ་ངོམ་པ་ཨེ་ནམ། །བུ་ཆེན་ཉེར་ལྔའི་ཐོག་མ། །གངས་མིང་ཆགས་པའི་གནས་ཀྱི། །མི་རིགས་རང་གནས་ཕྱོགས་ཆར། །ལང་གྲོ་བི་མའི་རྣམ་རོལ། །མདོ་འཛིན་སྔགས་ཀྱི་རྣལ་འབྱོར། །བཞི་ཡི་ཏོག་མའི་མིང་འཛིན། །བཞིན་གཡོན་སྨེ་བའི་ཚོམ་བུ། །ནོར་བུའི་དབྱིབས་སུ་རྟགས་གསལ། །དེ་ལ་རང་སྐལ་ཟབ་གཏེར། །ཁྱུ་མཆོག་ལོ་ལ་འཕྲོད་ན། །ཚེ་ཕྲེང་སེལ་བ་ཨེ་ནམ། །ཤར་གྱི་ཐང་དཀར་རྒོད་པོ། །ནུབ་ཀྱི་རྨ་བྱའི་མདངས་ཀྱིས། །གཟི་མདངས་རྒྱས་པ་ཨེ་ནམ། །གསེར་གྱི་དབྱར་རྔའི་སྒྲ་ལ། །བཛྲ་མིང་དང་འཕྲད་ངེས། །དེ་ལ་རིག་པས་དཔྱོད་ལ། །སྟབས་ཀ་གཟབ་པ་གལ་ཆེ། །གསལ་གསལ་མཁའ་འགྲོའི་བརྡ་ཚིག

།ཙིཏྟའི་སྒྲོམ་དུ་སྦས་རྒྱ། །ཞེས་ཟེར་ཞིང་མི་སྣང་བར་གྱུར་ཏོ། ༢༧༨༽ནངས་སྔ་མོ་སྐྱོ་ཚ་འཐུང་སྐབས་བརྡ་དོན་རྣམས་ཅི་ཡིན་སྙམ་ཡོད་ཚེ། གཟུགས་མེད་རླུང་གི་སྒྲ་ལས་འདི་སྐད་ཐོས། ཁྱོད་ཀྱི་བརྡ་དོན་ནི་སྤྲེལ་རྫོང་གི་གཏེར་གྱི་ཐབས་གྲོགས་དང་ཆོས་བདག་སོགས་ཀྱི་ལུང་བྱང་རེད། ད་ལྟ་ཁྱོད་དང་ལྷན་དུ་ཡོད་པའི་རྐང་འདྲེན་ཕོ་མོ་གཉིས་དེ་སྨོན་ལམ་ལོག་པའི་སྐྱེས་བུ་ཡིན་པས་སྟབས་གཟབ་ཤིན་ཏུ་གལ་ཆེ་ཟེར་བ་ཐོས། དེ་ནས་རིམ་གྱིས་སོང་བས་བར་སྐབས་རྩང་སྐོར་ནང་དུ་ཐོན་དུས་གཞན་རྐྱེན་ཞིག་ལ་ལྟོས་ནས་རང་གི་རྐང་བ་ལ་ནད་དྲག་པོས་གདུང་ཞིང་ཅི་དགོས་སྙམ་པ་བྱུང་ཚེ། རྒྱལ་སྲས་སང་དང༌། ལྷག་དཔལ། རིན་ཆེན་སྒྲོན་མ་རྣམས་གྲོས་མཐུན་པས་བཏང་སྙོམས་ལ་བཞུགས། གཞན་རང་སློབ་ཐུབ་བཟང་དང༌། དཔལ་ལྡན་རྒྱ་མཚོ། །རྒྱལ་སྲས་སྐུ་ནུའུ་འཇིགས་མེད་དཀོན་མཆོག བཙུན་མ་ཆོས་ཕྲེང་ལ་སོགས་པའི་ཆོས་གྲོགས་རྣམས་ཀྱིས་བདག་གི་སྐུ་རིམ་ལ་རང་རང་འཚམས་པའི་གང་ཤེས་ཀྱི་ཡིག་འདོན་སོགས་བྱས་ཚེ་རིམ་གྱིས་ནད་ལས་གྲོལ་ཏེ། རྨ་ཆེན་གྱིས་བསུ་མར་འོང་བ་སོགས་དང༌། ལུང་བསྟན་རྣམས་གཏེར་གཞུང་དུ་གསལ། དེ་ནས་རྟ་མཆོག་ལ་ཁའི་ཐད་དུ་བསྒར་བསྡད་སྐབས། རྨ་རྒྱལ་སྒོ་སྲུང་དབང་ཕྱུག་མ་བདུན་གྱིས་བརྡ་བྱང་བསྐུལ་བ་ལ་བརྟེན་ནས། དགུང་མོ་དབང་གི་དུས་སུ་བཙུན་མ་ཆོས་ཕྲེང་དང༌། མཁའ་སྤྱོད་སྒྲོན། བདེ་ཆེན་སྒྲོན་མ། རང་གི་བུ་མོ་ཆོས་དབྱིངས་སྒྲོན་མ་དང༌། དམ་ཚིག་རྫས་ཀྱི་རྟེན་དུ་མགར་གཏེར་ ༢༧༩༽རིན་པོ་ཆེའི་སྐུ་སྲས་འདུལ་བ་འཛིན་པ་འཇིགས་མེད་དཀོན་མཆོག་བཅས་གངས་རིའི་ཉེ་ཆར་དབང་ཕྱུག་མ་བདུན་གྱི་གནས་སུ་སོང་ཚེ། །བར་སྣང་ཐམས་ཅད་འཇའ་ཡི་སྤྲིན་དཔུང་གྱེན་འགྲེང་དང༌། རྩིབ་འགུག་ཟླ་གམ། པདྨའི་དབྱིབས་ཅན་ལ་སོགས་པས་གང་འདུག་པས། ཁོང་རྣམས་ན་རེ། འདི་ནི་ཡ་མཚན་ཤིན་ཏུ་ཆེ་བ་ཞིག་གདའ་བས་འུ་ཅག་རྣམས་ཀྱིས་དངོས་གྲུབ་ཞིག་ལོན་པ་འདྲ་ཟེར།

བདག་གིས་ཅི་ཡང་མ་སྨྲས། དེ་ནས་གཏེར་སྒོ་ཡོད་སར་ཐོན་སོང་བས་སྔར་གྱི་འཇའ་སྤྲིན་རྣམས་ཀྱི་སྟེང་དུ་མཆོད་པའི་ལྷ་མོའི་སྐུ་གཟུགས་ལྟ་བུའི་ཕྱག་ན་མཆོད་རྫས་ཐོགས་པ་འདྲ་བ་མང་པོ་གཏེར་གནས་ལས་ཅུང་ཟད་དམའ་བའི་གཡས་གཡོན་དུ་འགྲོང་ངེར་གནས་འདུག་པས། ཁོང་རྣམས་ངོ་མཚར་ནས་དེ་དག་གི་ཕྱོགས་སུ་ཕྱག་འཚལ་ཞིང་སྨོན་ལམ་བཏབ་པ་སོགས་བྱེད་འདུག དེ་སྐབས་ལམ་ཐག་རིང་བའི་སྟོབས་ཀྱིས་ཉི་མ་མེད་པ་ཡིན་པས་སྤྲིན་གསེབ་རྣམས་ནས་ཉི་མའི་འོད་ལྟ་བུས་ངེད་ཅག་གི་ཉེ་འཁོར་དང༌། ཁྱད་པར་གཏེར་སྒོ་མཐོང་སྣང་གསལ་བས། བདག་གིས་ཁོང་རྣམས་ལ་འདི་སྐད་སྨྲས། ཁྱེད་ཅག་སོང་ལ་བྲག་འདི་ལ་སྐོར་བ་གྱིས་དང༌། བུ་མོ་ན་ཆུང་བ་དང༌། ང་རང་རྐང་བ་ངན་པས་སྐོར་མི་ཐུབ་པ་འདྲ་ན་གནས་འདི་ཀ་ནས་ཁྱེད་ཅག་སྒུག་འདུག་སྨྲས་ཚོ། ཁོང་རྣམས་སྐོར་བ་ལ་བུད་སོང་བའི་རྗེས་སུ། བདག་གིས་གཏེར་སྒོར་གསང་གྲོགས་བི་མ་ལ་རསྨིའི་དབུ་ལྗོན་གྱིས་དཀྲིས་ ༢༨༠༽པའི་རྡོ་རྗེས་བརྡ་བྱས་ཆེ། དེ་མ་ཐག་པར་གཏེར་སྒོ་ཟླ་གམ་ལྟ་བུ་ཞིག་ཕྱེས་སོང་བའི་ནང་ནས་རྡོ་རྗེ་ཕག་མོའི་ཟབ་སྒྲུབ་རྡོ་རྗེའི་རྒྱ་ཅན་གྱི་གཏེར་སྒྲོམ་རིན་པོ་ཆེ་བསྭེ་ཡི་སྒྲོམ་བུ་གཅིག་དང༌། དབྱངས་ཅན་མའི་སྐུ་རྡོ་རྒྱུ་པ་ལས་གྲུབ་པ་མཁའ་འགྲོའི་མཛུབ་གང་གི་ཚད་ཙམ་དང༌། གསང་ཁྲིད་ཡ་བཞིའི་གཏེར་ཤོག་རཱུ་ཏྲའི་སྙིང་ཤུན་མཐོ་གང་བ་གཅིག་དང༌། གཡུ་སྒྲོམ། མཆོང་སྒྲོམ། ལྭ་སྒྲོམ་གསུམ་དང༌། གཞན་ཡང་ཆོས་སྨན། གུར་གུམ། མྱོང་གྲོལ་གྱི་རིལ་བུ་རྣམས་སྤྱན་དྲངས་ནས་གཏེར་ཚབ་ཕུལ། ཐུགས་རྟེན་དང་ཕྲིན་ལས་ཀྱི་སྒྲོམ་རྣམས་ཐབས་གྲོགས་དང་ཆོས་བདག་དངོས་མ་ལྡན་ནས་རྟེན་འབྲེལ་རྗེས་མཐུད་དུ་ལུས། དེའི་སྐབས་ལུང་བར་དྲི་བཟང་གི་ངད་ལྡང་ཞིང་གཏེར་གནས་ནས་གྲུབ་ཆུ་རྡོལ་བ་དང༌། ས་གཡོ་ཞིང་སྒྲ་ལྡིར་བ་སོགས་བྱུང་བའི་ཚེ། ཁོང་རྣམས་ཀྱང་ཅི་ཡིན་སྙམ་ནས་མྱུར་བར་ཐོན་བྱུང་བས་འདི་སྐད་ཟེར།

ཁྱེད་ཀྱིས་གཏེར་ཞིག་བླང་ཡོད་ངེས་པ་རེད། ངེད་ཅག་ལ་མཇལ་ཁ་སྟོན་རོགས་དགོས་ཟེར། བདག་གིས་ང་རང་གི་བུ་མོ་ཞིག་གཏེར་ནས་ལོན་ཡོད་འདི་རེད། ད་བུ་ཞིག་ཨེ་ལོན་སྙམ་གི་སྨྲས་ཚེ། ཆོས་ཕྲེང་ན་རེ་ཁྱེད་སྐྱི་སྲས་མོའི་གཏེར་མཇལ་ཚར། ད་ལན་དྲི་བཟང་གིས་ཁྱབ་པའི་གཏེར་ཏེ་མཇལ་དགོས་ཡང་ཡང་ཟེར། བདག་གིས་མཁའ་འགྲོའི་དམ་ཚིག་ལ་བསམ་ཞིང་རྫུན་ངེས་པ་བཤད་མ་ཕོད་ནས། ད་ཁྱེད་ཅག་གིས་སྤྲིན་གསེབ་ཀྱི་ལྷ་མོ་རྣམས་ལ་ནི་ཕྱག་ ༢༨༡༽ཕུལ་ཚར་བས། ད་ང་རང་དང་གནས་འདི་ལ་ཕྱག་ཕུལ་དང༌། བདག་གིས་གྲུབ་ཆུ་ཞིག་གཏེར་གྱི་ཚུལ་དུ་བཏོན་ཡོད་པས། དེ་ལ་ཐམས་ཅད་ཀྱིས་ཁ་རེག་གྱིས་དང༌། གནས་ཀྱི་དངོས་གྲུབ་རེད་སྨྲས་ཚེ། ཁོང་རྣམས་ན་རེ་བྲག་སྐམ་འདི་ལྟ་བུ་ནས་ཆུ་མིག་རང་བྱུང་གློ་བུར་དུ་རྡོལ་བ་དེ་ཀ་ངོ་མཚར་ཆེ་ཟེར། ཐམས་ཅད་ཀྱིས་བདུད་རྩི་ཁ་རག་བྱས་ཚེ་རོ་ནུས་ཀྱང་མི་འདྲ་བ་དང༌། དྲི་བཟང་གི་ངད་པ་ལྡང་འདུག་ཟེར། དེའི་ཅུང་ཞིག་གིས་གྲུབ་ཆུ་ཇེ་ཉུང་དུ་སོང་བ་དང་མཉམ་དུ། སྔར་གྱི་འཇའ་སྤྲིན་ཐམས་ཅད་ནས་མཁའ་ལ་ཐིམ་ནས་རི་ཀླུང་ཐམས་ཅད་ནག་ངམ་ངམ་སོང་ཚེ། ཁོང་རྣམས་ན་རེ། ད་འུ་ཅག་གི་ཕྱི་ལམ་ཆོད་དཀའ་བས་ཅི་དགོས་ཟེར། བདག་གིས་བླ་མ་དཀོན་མཆོག་ལ་གསོལ་བ་བཏབ་ན་ཕྱི་མའི་ཡུལ་གྱི་བར་དོ་ཡིན་ཡང་ཆོད་འགྲོ་ན། ད་འུ་ཅག་དོ་ནུབ་ཀྱི་ལམ་ཆོད་འགྲོ་ངེས་པ་ཡིན། འོན་ཀྱང་སྤྲུལ་སྐུ་རྒྱལ་སྲས་ཀྱིས་ཅི་གསུང་འོང་སྙམ་གི་སྨྲས་ཚེ། ཆོས་ཕྲེང་ན་རེ་རྒྱལ་སྲས་ལ་གསུང་དབང་ཐོབ་པ་ཡིན་པས་གསུང་དུ་ཆུགས། འུ་ཅག་རྣམས་ལ་ཉན་སྐལ་བབ་པ་འདྲ་བས་ཉན་མི་བསྡད་ཅི་ཐབས། མདོ་རྩ་ངེད་ཅག་གིས་ད་ལན་གྱི་དོན་ཆོད་པ་དེ་ཀ་བཟང༌། ད་ལྟ[ འདིར་དེའི་ཚེ ]ང་རང་སྔོན་ལ་ཁྱིམ་དུ་འགྲོ་དང༌། བཀའ་བཀྱོན་དང་ཕྱག་འབེབ་གནང་ཡང་ང་ནི་མི་སྐྲག་ཟེར། དེ་ནས་ངེད་རྣམས་ཕྱིར་ལོག་ནས་ས་ལམ་ཨེ་ཆོད་བལྟས་ཚེ། རྫ་གངས་ཕ་ཝོང་རྣམས་ཀྱིས་ལམ་བཅད་ནས་བསྒྲོད་ ༢༨༢༽དཀའ་བར་འདུག་པས།

བདག་གིས་བླ་མ་དཀོན་མཆོག་ལ་གསོལ་བ་བཏབ་པས་རེ་འབྲས་ལ་མེ་འོད་མཐེ་བོང་ཙམ་ཞིག་ངེད་ཅག་རྣམས་ཀྱི་སྔོན་དུ་ལམ་གར་ཡོད་དུ་འགྲོ་འདུག་པས། དེའི་རྗེས་སུ་ངེད་རྣམས་སོང་བས་ལམ་ལ་དཀའ་ཚེགས་མེད་པར་བསྒྲོད་ནུས་པ་བྱུང་ཚེ། ཁོང་རྣམས་ངོ་མཚར་ཆེ་ཟེར་ཞིང་ཡིད་ཚིམ་པར་བྱེད་དོ། །དེ་ནས་སྒར་གཞི་ཡོད་སར་ཐོན་ཚེ། ཆོས་ཕྲེང་མོ་རང་སྔོན་དུ་བུད་སོང་བས་དེ་མ་ཐག་པར་ཕྱིར་ཐོན་བྱུང༌། བདག་གིས་ཁྱོད་ཅིའི་ཕྱིར་འོང་བ་ཡིན་སྨྲས་ཚེ། མོ་ན་རེ་རྒྱལ་སྲས་དཔོན་གཡོག་ཐམས་ཅད་གཟིམ་ཚར་འདུག ཐུབ་བཟང་གཅིག་པུས་འུ་ཅག་སྒུག་བསྡད་འདུག་པས། ཁྱེད་ཅག་གིས་འུར་དིར་མི་བྱེད་པར་ག་ལེར་ཤོག་ཟེར། དེ་ལྟར་བྱས་ཏེ་ཁྱིམ་དུ་སོང་ནས་ཐམས་ཅད་ཇ་འཐུང་དུ་ཡོད་སྐབས། ལྷག་དཔལ་གྱིས་ངེད་རྣམས་ཐོན་པ་གོ་ནས། འཇིགས་མེད་དཀོན་མཆོག་ལ་ཚིག་ངན་རེ་བྱེད་པ་མ་གཏོགས། ང་རང་ལ་བཟང་ངན་གཉིས་ཀ་མི་ཟེར་ཀྱང་སེམས་བབ་མེད་པའི་རྣམ་འགྱུར་མངོན་ཚེ། བདག་གིས་ལམ་ཐག་རིང་བ་དང༌། ལམ་འཕྲང་རྩུབ་ལུགས་ཐམས་ཅད་སྨྲས་ཚེ། ཁོ་ན་རེ། ལམ་ང་རང་ལ་ཆ་ཞིབ་ཡོད་ཟེར། དེ་ནས་ནངས་སྔ་མོ་དཔལ་རྒྱམ། ཐུབ་བཟང༌། རིན་སྒྲོན། རྒྱལ་སྲས་སང་བཅས་ངེད་ཅག་འགྲོ་སའི་གནས་ངོས་ལ་བྱོན། དེ་མིན་ཐམས་ཅད་ལམ་དུ་བཞུག་ནས་སྔར་སྒོ་སྤྲུལ་གྱིས་གསུགས་བཞིན་མོ་བ་གཏོ་བ་ཡོད་སར་གནས་བཅས་ཏེ། ༢༨༣༽སང་སྔ་མོ་རྒྱལ་སྲས་སྐུ་མཆེད་གཉིས་དང༌། ལྷ་དཔལ། དཔལ་ལྡན་རྒྱ་མཚོ། ཐུབ་བཟང་རྣམས་འཇམ་དཔལ་གྱི་སྒྲུབ་ཕུག་བཙལ་དུ་སོང་བས། སྒོ་སྤྲུལ་གྱིས་གསུང་པ་ལྟར་ཕུག་པ་རྙེད་ནས་ཐམས་ཅད་ཕྱིར་ཐོན་བྱུང༌། བདག་གིས་ཕུག་པ་ཁྱེད་རྣམས་ཀྱིས་ལོན་པ་ངོ་མཚར་ཆེ། ད་རྒྱལ་སྲས་སང་སྐུ་མཚམས་ལ་བཞུགས་དགོས་སྨྲས་པས། ལྷག་དཔལ་ན་རེ་སྒོ་སྤྲུལ་གྱིས་ཅི་མི་གསུངས། ཕུག་པའི་ནང་དུ་བྱ་རྒོད་སོ་མ་གཏོགས་ཟུངས་ས[ ཚུགས་པ ]མི་འདུག་པས། རྒྱལ་སྲས་ཀྱི་སྲོག་གིས་ཕར་འཕོང་དགོས་དོན་ཅི་ཡང་མེད་ན།

མཚམས་ལ་འདུག་རྒྱུ་ཕར་ཞོག་ཉིན་གཅིག་ཡང་འདུག་མི་བཅུག གལ་ཏེ་ཁྱེད་རང་ཚོས་དེ་ལྟར་འདུག་དགོས་ཟེར་ཀྱང༌། ང་རང་ནི་བློ་གྲོས་ཀྱི་གྲལ་ན་མེད་ཟེར་བས། རྒྱལ་སྲས་ནས་ཀྱང་ཨ་ཁུས་སྨྲས་པ་བདེན་གསུངས་ཤིང་རྟེན་འབྲེལ་བཏང་སྙོམས་ལ་སོང༌། དེ་ནས་དགྲ་འདུལ་དབང་ཕྱུག་གི་གནས་སུ་ཐོན་ཚེ། ཐམས་ཅད་ཀྱིས་བསང་མཆོད་རླུང་རྟ་བཏགས་པ་སོགས་བྱེད་སྐབས། བཙུན་མོ་གྲགས་རྒྱལ་མ་ཡིན་སྐད་པའི་བུད་མེད་མཛེས་ཤིང་ཡིད་དུ་འོང་བ། ཟ་འོག་སྔོ་ཁྲའི་ལྭ་བ་གཡང་ལུགས་སུ་གསོལ་ཞིང་རིན་པོ་ཆེ་དུ་མས་བརྒྱན་པ་ཞིག་རྨ་བྱ་ལ་ཞོན་ནས་བདག་གི་སར་ཐོན་བྱུང་བས། བདག་གིས། བཞིན་མཛེས་ཡིད་འོང་མཐུ་རྩལ་ཅན། །ས་འཛིན་སེམས་དཔའི་ལྕམ་གཅིག་མ། །བསྟན་སྐྱོང་ཆེན་མོ་གྲགས་རྒྱལ་མ། །བཅུད་གཡང་དངོས་གྲུབ་སྟེར་བའི་མ། །གནམ་སྨན་རྒྱལ་མོ་ ༢༨༤༽ཡོངས་ཀྱི་མ། །མ་ཆེན་ཁྱོད་ལ་བདག་གིས་བསྟེན། །ལས་ཀུན་རབ་འབྱམས་མྱུར་འགྲུབ་མཛོད། །ཅེས་སྨྲས་ཚེ། མོ་ན་རེ། དཔའ་བོ་རྣམས་ཀྱི་སྲིང་གཅིག་མ། །རིག་འཛིན་རྣམས་ཀྱི་གསང་གྲོགས་མ། །བདག་ཅག་སྐྱེ་དགུའི་མགོན་དུ་བསྟེན། །གནས་མགྲོན་དམ་ཚིག་གཅིག་ཏུ་བསྲེ། །ཞེས་ཟེར་ནས་ཤེལ་གྱི་བུམ་པ་ཚོན་གང་བ་ཙམ་གྱི་ནང་དུ་རིལ་བུ་མཐིང་ནག་ཡུངས་འབྲུའི་ཚད་ཙམ་ཡོད་པ་གང་བླུགས་ནས་བདག་ལ་སྦྱིན་ཅིང༌། འདི་ནི་རྨ་རྒྱལ་ལྷ་བུ་དཀར་པོ་དུང་སྐྱོང་གི་སྐུའི་རིང་ལ་འཇིག་རྟེན་ཁམས་ཀྱི་ཕྱྭ་གཡང་གཏེར་བཅུད་ཐམས་ཅད་བསྡུས་ནས་རྨ་རྒྱལ་བང་མཛོད་གསེར་མཁར་སྨུག་པོར་གཏེར་དུ་སྦས་སྐབས། གཏེར་ཆེན་བརྒྱ་རྩའི་གཏེར་རྫས་ཤོག་སེར་རིགས་ལྔ། རིལ་བུ་རིགས་ལྔ། ཆོས་སྨན་རིགས་ལྔ། ཚེ་བཅུད་རིགས་ལྔ། གཡང་བཅུད་རིགས་ལྔ། གཞན་ཡང་གཏེར་རྫས་རིགས་མི་འདྲ་སྣ་ཚོགས་གཅིག་ཏུ་བསྡུས་ནས་བཅུད་དུ་དྲིལ་བ་ཡིན་པས། འདི་ཁྱེད་ལ་འབུལ། འབྱུང་བ་བཞིའི་དབྱིངས་སུ་སྦས་ན། དེའི་རིགས་ཀྱི་ནུས་པས་འགྲོ་བ་མང་པོ་གནས་ངན་འཁོར་བའི་རྒྱུན་གཅོད་པར་ངེས་སོ། །ཞེས་ཟེར་ནས་མི་སྣང་བར་ཡལ་ལོ། །དེ་ནས་སྦས་དཀར་སྟོང་ཤོང་ཟེར་བའི་ལ་ཐོག་ལ་ཚ་ཕོག་རྒྱབ་ཚེ།

དེའི་ཉེ་ས་དེ་ཀར་མཚོ་ཆེན་པོ་འཇིགས་སུ་རུང་པ་ཞིག་འདུག་པས། དེའི་ནང་ན་རང་གཏེར་ནོར་འཛིན་དབང་མོའི་སྒྲུབ་ཐབས་ཁམས་གསུམ་བཅུད་བསྡུས་ཀྱི་སྒྲོམ་ཆུ་བདག་སྦལ་ ༢༨༥༽བའི་གཟུགས་འདྲ་བ་ཞིག་གདན་དྲངས་རྒྱུ་འདུག་སྟེ། ཐབས་གྲོགས་མེད་པས་ལོན་ཐབས་ཅི་དགོས་སྙམ་ཚེ། ཨ་ལྕོ་གཉིས་ཐོན་བྱུང༌། ཁྱོད་གཉིས་སུ་ཡིན་དྲིས་པས། ཁོང་གཉིས་ན་རེ་ངེད་གཉིས་ཨ་ལགས་གུ[

དགུ ]རུང་སང་གི་མདུན་ནས་འོང་བ་ཡིན་པས། ཡི་གེ་འདི་ཁྱེད་ལ་སྤྲད་དགོས་ཟེར་ནས། བདག་གི་རོགས་པ་རྣམས་ཀྱིས་མི་མཐོང་བར་བྱས་ཏེ་ཡི་གེ་ང་རང་ལ་སྤྲད་བྱུང༌། བདག་གིས་ཁ་ཕྱེས་ནས་བལྟས་ཚེ། སྦས་པའི་རྣལ་འབྱོར་ཀ་ར་ཀིརྟིའི་ཡི་གེ་རུ་ངོ་ཤེས་ཀྱང་ཅི་ཡང་མ་སྨྲས། །དེ་ནས་ཐུབ་བཟང་དཔལ་རྒྱལ་གཉིས་འབྲོང་གི་ཨར་ལེའི་ཁྱུ་ཚོགས་འགྲོ་བ་ལ་བལྟ་རུ་སོང༌། གཞན་རྣམས་ཀྱིས་ཇ་སྐོལ་ནས་བསྡད་འདུག ངེད་མ་བུ་གཉིས་མཚོ་ཁ་ལ་བལྟ་རུ་སོང་ཚེ། མཚོ་དཀྱིལ་ནས་སྦལ་བ་ཁྱི་ཙམ་ཞིག་གི་ཁ་ནང་དུ་གཏེར་སྒྲོམ་བཟུང་སྟེ་ཚུར་ཚུར་མཚོ་མཐའ་ལ་ཐོན་བྱུང་བས། ང་རང་ཁོ་ཡི་གཟུགས་ལ་འཇིགས་ནས་མཚོ་ནང་དུ་འགྲོ་མ་ཕོད། ཡང་ཁོ་ཡིས་མཚོ་ལ་གཡས་སྐོར་བྱས་ཏེ། ངའི་སར་ཐོན་བྱུང་སྐབས་གཞན་རྐྱེན་ཞིག་ལ་ལྟོས་ནས། གཏེར་བདག་ཁོ་རང་མཚོ་ནང་དུ་མེད་ཐག་གིས་བུད་སོང་མ་ཐག་ནམ་མཁའ་ནས་གློ་བུར་དུ་སྤྲིན་ནག་འཁྲིག་གེར་འོང་བ་དང༌། མཚོ་འཕྱུར་ཞིང་མཚོ་མདོག་དམར་པོར་སོང་འདུག དེ་ནས་ཁོང་རྣམས་ཀྱིས་ཀྱང་སེར་བ་བབ་འོང་བ་འདྲ་བས་འུ་ཅག་འདུག་འཇོག་དགོས་ཟེར་ཞིང༌། གནས་དེ་ཀའི་ཉེ་ཆར་དུ་བསྡད་ཚེ་མི་འདོད་པ་འགའ་རེ་བྱུང་བ་དང༌། ཁྱད་ ༢༨༦༽པར་ཉིན་ཞག་གཉིས་ཀྱི་བར་དུ་ཐོག་འབྲུག་གློག་གསུམ་གྱི་རྒྱུན་བཟུང་ནས་སྲོག་ལ་འཚེ་བ་འབྱུང་ཉེ་བའི་སྐབས། གཏེར་ཆེན་བདུད་འདུལ་དབང་ཕྱུག་གླིང་པས་ཞལ་གཟིགས་ནས་འདི་སྐད་གསུངས། ཧེ་ཧེ་རིགས་ལྡན་མཛའ་ན་མོ། །དྲན་འཛིན་དབང་སྒོ་གཏོད་ལ་ཉོན། །ཀླུ་བདུད་འཁྲོས་པའི་ཆོ་འཕྲུལ་གྱིས། །མི་འདོད་ལ་ཡོག་སྣ་ཚོགས་སྟོན། །བཟློག་བྱེད་མཁའ་འགྲོ་འཆོལ་བོ་ལོད། །ང་རྒྱལ་གནད་དང་མ་བྲལ་དགོས། །དོམ་ནག་ཐུར་དུ་རྒྱུག་འདྲ་ཡི། །སྣ་མདོར་གར་གྱི་རི་མོ་དགོས། །གཏེར་གྱི་སྲུང་མར་བརྔན་གཏོར་ཕྲིན་བཅོལ། །བར་ཆད་འཚུབ་མ་ངང་གིས་ཞི་འགྲོ། །འབྲས་བུ་ལྟ་བུའི་ཟབ་གཏེར་ཡང་བཅུད། །པདྨའི་སྙིང་ཐིག་གབ་པ་མངོན་བྱུང༌། །ཌཱཀྐིའི་བརྡ་བྱང་ཇི་བཞིན་བྱེད་དགོས། །སྨོན་ལོག་ཤྲིའཏཱ་རེའི་མིང་འཛིན། །ཐབས་ཀྱིས་སྤང་ན་ལེགས་ཡོན་གསལ་ངེས། །དེ་ལྟར་སྟབས་ལྡན་ལེགས་པར་མེད་ཚེ། །རྟེན་དང་འབྲེལ་འབྱུང་བདུད་ཀྱིས་བསྒྱུར་ནས། །ཁྱོད་ཀྱང་སྔོན་གྱི་ལས་ཀྱིས་བསྐུལ་ཏེ། །ང་ཡི་བསྟན་པ་དེ་ཙམ་ཨེ་གོ། །ལྷོ་ཕྱོགས་གངས་རིའི་ཁྲོད་ན་གནས་པའི། །ཤེས་ལྡན་ཏིཥྛ་བཛྲ་རྩལ་དང༌། །ཐབས་ཤེས་འབྲེལ་ཟབ་ཅུང་ཞིག་ལྡན་ན། །བཞི་ཕྲག་དགུ་ཡི་དུས་སུ། །ཚེ་ཡི་ཉེར་འཚེ་དེས་སེལ། །དེ་དང་དེ་སོགས་འབྱུང་འགྱུར། །དུས་དང་དུས་སུ་གསལ་ངེས། །ཞེས་གསུངས་ཏེ་མི་སྣང་བར་གྱུར་ཏོ། །དེ་ནས་བླ་མའི་བཀའ་བཞིན་རིམ་གྲོ་རྣམས་བསྒྲུབས་རྗེས་རྐྱེན་ལས་རིམ་

༢༨༧༽གྱིས་གྲོལ་ནས། གློག་འབྲུག་གི་འཇིགས་པ་ཐམས་ཅད་ངང་གིས་ཞི་བ་བྱུང་ངོ༌། །དེ་སྐབས་སུ་གཏེར་ཁ་དུ་མའི་རྟེན་འབྲེལ་བཏང་སྙོམས་ལ་སོང་ཞིང༌། ཁྱད་པར་བྲག་དཀར་སྤྲེལ་རྫོང་གི་ཟབ་གཏེར་མཁའ་འགྲོ་དགོངས་པ་འདུས་པའི་ཆོས་གཏེར་རྣམས་བཏང་སྙོམས་ལ་ལུས། དེའི་སྐབས་གཏེར་སྲུང་དངོས་སུ་འོང་བ་དང༌། རྟེན་འབྲེལ་གཞན་རྐྱེན་ལ་ཤོར་བ་རྣམས་དེར་འདུས་ཀུན་གྱི་མཐོང་ཆོས་སུ་གྱུར་ཡང༌། གནས་དུས་བསོད་ནམས་དམན་པའི་དབང་བཙན་པས་རྟེན་འབྲེལ་བཏང་སྙོམས་ལ་མི་འགྲོ་ཐབས་མེད་པ་ལྟ་བུར་བྱུང་ངོ༌། །དེ་ནས་རིམ་གྱིས་མཚལ་སྣག་ཁ་མདོར་ཐོན་ནས་བསང་གསོལ་དང་བཞུགས་ཁྲི་བཞེངས་པ་སོགས་བྱས། གོ་མཚོན་རི་ཁྲོད་དུ་སྒོ་སྤྲུལ་རིན་པོ་ཆེས་གསུང་མཛད་ཟབ་གནད་ཕེབས་པས་དེ་ཀར་མ་སོང༌། དེ་ནས་རྨ་རྒྱལ་དཔོན་གཡོག་གིས་མདའ་ལམ་གོང་མ་བར་དུ་བསྐྱལ་མ་མཛད་པ་དང༌། ཁྱད་པར་རྡོ་རྗེ་གྲགས་རྒྱལ་མས་བསྟན་པ་སྤྱིའི་ལུང་བསྟན་དང༌། ང་རང་ལ་བསྟོད་པ་བྱས་པ་སོགས་གཏེར་གཞུང་དུ་གསལ་བའོ། །དེ་ནས་རང་ལོ་ཉེར་བདུན་ལོར་གཡུ་རྩེའི་གནས་ནང་དུ་སྒོ་སྤྲུལ་རིན་པོ་ཆེ་སྐུ་མཚམས་ལ་བཞུགས་ཡོད་པ་ཐོས་ཚེ། དེ་ཀར་ངེད་མ་བུ་གཉིས་དང༌། སློབ་བུ་ཐུབ་བསྟན་བཟང་པོ་བཅས་སོང་བས། བྱིས་མཚོ་ཞེས་པ་ཆེ་མཆོག་དཔལ་དགུའི་བརྟེན་གནས་ཡིན་པ་སྐྱེས་ཆེན་དུ་མས་རྡོ་རྗེའི་ལུང་དུ་གསལ་བས་མཚོ་ཆེན་དེའི་ཁར་ཞག་ ༢༨༨༽འདུག་བྱས་ནུབ་རྨི་ལམ་ལ་ཀླུ་མོ་སྤྲུལ་གྱི་མཇུག་མ་བྱས་པ་རིན་པོ་ཆེ་སྣ་ཚོགས་གྱིས་བརྒྱན་པ་ཞིག་གིས་གནས་གསུམ་མཁའ་འགྲོའི་བླ་རྡོ་ཐིག་བརྒྱ་མ་དང༌། ཟངས་སྒྲོམ་དམར་པོ་ཟུར་བརྒྱད་པ་ཞིག་སྦྱིན་པ་རྨིས་ཚེ། ནངས་སྔ་མོ་མགོ་སྔས་སྟེང་དུ་མངོན་སུམ་དུ་བཞག་འདུག་པས། ཟངས་སྒྲོམ་ཡང་གཏེར་དུ་སྦས་ནས་གཏེར་སྲུང་རང་ལ་གཉེར་དུ་གཏད་དོ། །དེ་ནས་རིམ་གྱིས་སོང་ནས་གཡུ་རྩེའི་མདུན་ལུང་བར་མ་ན་སྒོ་སྤྲུལ་རིན་པོ་ཆེ་བཞུགས་ཡོད་པས་དེ་ཀར་ཐོན་སོང་བའི་ཚེ།

ཁོང་དང་མཇལ་ཕྲད་མཛད་ནས་ཐུགས་བརྩེ་བ་ཆེན་པོས་གསུང་མཛད་དུ་མ་གནང༌། ཁྱད་པར་སྔ་སོར་ཁོང་གི་གསུང་ལྟར། རང་གཏེར་གྱི་དབྱངས་ཅན་ལྷ་མོའི་སྐུ་དང༌། གུ་རུ་ཡབ་ཡུམ་ཀྱི་བྱང་སེམས་མཁའ་འགྲོའི་བླ་མཚོ་ནས་སྤྱན་དྲངས་པ་དང༌། མཚོ་རྒྱལ་དབུ་ལྗོན་ཉག་མ་དང་བཅས་པ་སྐུ་ཚེ་དང་མཛད་ཕྲིན་རྒྱས་པའི་ཕྱིར་དུ་ཕུལ་བས། ཐུགས་ཤིན་ཏུ་མཉེས་ཤིང་འདི་སྐད་གསུངས། ཏཱ་རེ་དཀར་མོ་རྣམ་པར་རྒྱལ་བ་དང༌། ཡེ་ཤེས་མཚོ་རྒྱལ་ཀུན་དགའ་འབུམ་མ་སོགས། །ཌཱཀྐི་བདུན་གྱི་ཕྲིན་ལས་གཅིག་བསྡུས་པ། །བདེ་ཆེན་བདེ་བའི་འབྱུང་གནས་རྣལ་འབྱོར་མ། །ཁྱེད་འདྲ་བདག་གིས་མངོན་སུམ་མཇལ་བ་འདི། །སྡིག་ཟད་ལས་དག་སྨོན་ལམ་བཟང་པོས་འབྲེལ། །ད་དུང་སྐྱེ་དང་ཚེ་རབས་ཐམས་ཅད་དུ། འབྲེལ་མེད་ཚོམ་བུ་གཅིག་ཏུ་འགྲོགས་པར་ཤོག །ཅེས་གསུངས་ཏེ་ཚོགས་ཀྱི་འཁོར་ ༢༨༩༽ལོའི་སྟ་གོན་མཛད༌། དེར་འདུས་ཀྱི་བུ་སློབ་རྣམས་དང་བཅས་ལྷན་དུ་འཚོགས་ནས་ཚོགས་མཆོད་ཕུལ་བ་སོགས་བྱེད་སྐབས། ང་རང་གིས་ཉམས་འུར་ནས་སྤྲུལ་བའི་སྐུ་དེ་ཉིད་ལ་སྤྲོས་མེད་དོན་གྱི་དབང་བཞི་དང༌། ཁྱད་པར་མཚོ་རྒྱལ་གསང་དབང་ཤེས་རབ་རྩ་འབྱེད་ངོ་སྤྲོད་དང་བཅས་པ་བསྐུར་བས། གནས་ཁང་ཐམས་ཅད་དྲི་བཟང་གི་ངད་འཐུལ་ཞིང་སྒྲ་གྲགས་པ་དང༌། ནམ་མཁའ་ལ་འཇའ་ཚོན་ཤར་བ་སོགས་ངོ་མཚར་བཀྲ་ལྟས་དུ་མ་བུ་མཐོང་ཆོས་སུ་བྱུང་ནས། དེར་འདུས་ཐམས་ཅད་ཀྱི་དད་གུས་ཀྱི་གསོས་སུ་སྨན་ནོ། །དེ་ནས་མདུན་འཁོར་ཐམས་ཅད་རང་སར་གྱེས་སོང་རྗེས། །སྒོ་སྤྲུལ་རིན་པོ་ཆེའི་ཞལ་ནས་འདི་སྐད་གསུངས། ཁྱེད་ད་ལོ་རྟ་ཤུལ་དགོན་དུ་སོང་ལ། གཏེར་སྟོན་གྱི་སྐུ་སྲས་དྲི་མེད་འོད་ཟེར་གྱི་སྐུ་མདུན་ལ་ཐབས་གང་དྲག་ཞིག་གིས་སོང་ལ། ཁྱེད་ཅག་གཉིས་ཀའི་ཐད་ནས་རྟེན་འབྲེལ་མ་འཛོལ་བ་དགོས་པ་འདྲ་མ་གཏོགས། ད་ཕན་ཆད་ལུས་སོང་ན་གཉིས་ཀའི་སྐུ་ཚེ་དང་མཛད་འཕྲིན་སོགས་ལ་བར་ཆད་ཆེན་པོ་འདུག་པས་དེ་ལུགས་ཀྱི་སྟབས་གཟབ་དགོས་གསུངས།

བདག་གིས་ལགས་ང་རང་གི་ལུང་བསྟན་སྔ་ཕྱི་ཐམས་ཅད་དུ་སྤྲུལ་སྐུ་དྲི་མེད་སང་ཐབས་གྲོགས་ཀྱི་མཆོག་ཡིན་པ་འདྲ་སྙམ་པའི་མཚན་རུས་རིགས་སྐྱེ་བ་ལ་སོགས་པ་ཐམས་ཅད་གསལ་པོར་འདུག་ཀྱང༌། ཁོང་ཚུལ་བཙུན་པ་དང༌། ཉེ་འཁོར་ཕྲག་པ་དོག་པའི་རྐྱེན་དང༌། ང་རང་གཟུགས་བྱད་ངན་ཅིང་ ༢༩༠༽ཕ་མིང་ས་ཐག་རིང་བ་སོགས་ཀྱི་རྐྱེན་གྱིས་སྟབས་ལྡན་འོང་ཐབས་མ་བྱུང་བ་ཡིན། མིན་ཀྱང་ཁོང་ལྟ་བུའི་གཏེར་ཆེན་ཞིག་དམན་པ་བདག་གི་གྲོགས་སུ་སྨོན་ལམ་ཡོད་ཅེས་ཞུ་མི་ཕོད་ལགས་ཞུས་ཚེ། སྒོ་སྤྲུལ་རིན་པོ་ཆེས་ཁྱོད་རང་བདག་གི་ཐབས་གྲོགས་རེད་ཟེར་མི་དགོས། སྔོན་གྱི་སྨོན་ལམ་ཟབ་འབྲེལ་ཤིན་ཏུ་ཆེ་བའི་དབང་གིས་ཐབས་གྲོགས་དང༌། ཆོས་བདག་གཉིས་གང་ཡིན་ཀྱང་སྔོན་འབྲེལ་ཡོད་པས། གཏེར་སྟོན་དེའི་ཚུལ་འདུལ་འཛིན་ནམ། སྔགས་པའམ། ཁྱིམ་པ་ལ་སོགས་པ་གང་གི་སྐུར་བཞེངས་པ་དེའི་མཚན་ཐོས་པ་དང༌། ཞལ་མཇལ་བ་དང༌། གསུང་ཐོས་པ་ཙམ་གྱིས་མོས་གུས་ཚད་མེད་པ་སྐྱེས་ཤིང༌། གཏེར་སྟོན་དང༌། གཏེར་ཆོས་གཉིས་ལ་དགའ་དད་ཀྱི་འདུན་པ་ལྡོག་མི་ཐུབ་པ་བྱུང་བ་རྣམས་ནི། རང་རང་གི་རིགས་དང་ཁྱད་པར་བསོད་ནམས་ལ་བརྟག་དཔྱད་བྱས་ཏེ། གྲོགས་དང་ཆོས་བདག་ཏུ་ངོས་འཛིན་དགོས་གསུངས། དེ་ནས་ཕན་ཚུན་ལུགས་གཉིས་ཀྱི་གསུང་མཛད་དང༌། དངོས་རྫས་རིན་ཐང་ཆེ་བ་དུ་མ་གནང་ནས་བདག་རང་གནས་ལ་ལོག་གི། །དེ་སྐབས་བླ་བྲང་ཁག་གཉིས་ཀས་ས་ནོག་བྱས་ཏེ། རྒྱལ་སྲས་སང་ངེད་ཅག་དཔོན་གཡོག་ས་བུད་ནས་འགྲོ་དགོས་གསུངས་པ་དང༌། གཞན་ཡང་དམ་སེལ་ཤུགས་དྲག་པ་ཞིག་གི་རྐྱེན་ལ་ལྟོས་ནས། རྒྱ་རོང་གཏེར་སྨྱོན་གྱི་ཡང་སྲིད་ཞིག་བདག་གི་ལུས་ལ་སྐྱེ་སྲིད་བཟུང་ཡོད་པ་དེ་ལ་འཚེ་ནས་ལུས་བོར་བར་འདོད་ ༢༩༡༽སྐབས་འདི་སྐད་ཟེར། ཨ་མ་ད་འུ་ཅག་མ་བུའི་ཚུལ་དུ་གདན་ཐོག་གཅིག་ལ་འཁོད་པའི་སྐལ་བ་ཞན་པ་འདྲ་ན། བདག་དཔལ་རི་ལ་བཞུད་འགྲོ་ཏན་པས་མ་མ་ཁྱེད་ད་དུང་བསྟན་འགྲོའི་དོན་ཏུ་ཐུགས་རྒྱ་བསྐྱེད་དགོས་ཟེར།

དེ་ཀའི་དུས་བདག་གི་ཤེས་པ་ཡང་སྔར་ལྟར་མ་ཡིན་པར། ཕྱིའི་འབྱུང་བ་ལྔའི་ཐིམ་རིམ། ནང་ཚོགས་དྲུག་གི་ཡུལ་འཛིན་ལྡོག་པ་སོགས་ཀྱི་རྟགས་མ་ངེས་པ་དུ་མ་ཤར་བས་ཡིད་མ་བདེ་ནས། རྒྱལ་སྲས་སང་ལ་དེ་ལྟར་གྱི་ལོ་རྒྱུས་ཞུས་ཀྱང་བཏང་སྙོམས་མཛད་འདུག ང་རང་གི་བསམ་པ་ལ་སྔར་བུ་དེས་གཏམ་གཅིག་གཉིས་རེ་མ་གཏོགས་མི་བཤད། ད་ལན་ཁོ་རང་འཇིག་རྟེན་དུ་སྡོད་དབང་མེད་ཟེར་བ་སོགས་གཏམ་དུ་མ་བཤད་འདུག་པས་ན། ཅི་ནས་ཀྱང་མི་འཚམ་ངེས་པ་རེད་སྙམ་ནས་སེལ་མེད་ཀྱི་བདུད་རྩི་ཆོས་སྨན་དང༌། སངས་རྒྱས་ཀྱི་རིང་བསྲེལ་ཨ་ཤྭའི་མཆོད་སྡོང་ནས་གདན་དྲངས་པའི་འཇའ་ཟུག་མ། ཤོག་སེར་ཆོས་ཀྱི་རང་བསྲེལ་ལ་སོགས་པའི་དམ་རྫས་མྱོང་གྲོལ་ཁྱད་པར་བ་རྣམས་ཁོ་རང་ལ་དམིགས་ནས་རང་གིས་ཟོས་ཤིང་འདི་སྐད་སྨྲས། སྔོན་སྨོན་ལས་ཀྱིས་བསྡུས་པའི་བུ། །ཁྱོད་འདི་སྣང་མི་གནས་འདས་གྱུར་ན། །གནས་ངན་འཁོར་བར་མ་འཁྱམས་པར། །དཔལ་རིར་དཔལ་( པད )འབྱུང་ཐུགས་ཀ་རུ། །འདུན་པ་གཏོད་ཅིག་རིགས་ཀྱི་བུ། །ཞེས་སྨྲས་སོ། །དེ་ནས་ལོ་ཁྱོམ་དེ་ཀའི་ཟླ་བ་གསུམ་པའི་ཚེས་ཉེར་བཞིའི་ནུབ་ང་རང་ལ་ནད་བརྒྱབས་ ༢༩༢༽ནས། ཉེར་ལྔའི་ཉིན་ནངས་སྔ་མོ་རྒྱལ་སྲས་ལ་གསོལ་ཇ་དྲངས་རྗེས་སློབ་བུ་ཐུབ་བཟང་ལ་བུ་མོ་བཅོལ་ནས་ཁྱེད་ཀྱིས་ཁོང་ཕ་བུ་ལ་གསོལ་ཇ་རེ་སྐོལ་རོགས་དང༌། དེ་རིང་ཚོགས་འཁོར་ཞིག་བྱེད་གོས་པས་དེའི་བཅའ་འདོན་སོགས་བྱེད་རོགས་དགོས། ང་རང་ལ་ནད་ཞིག་ཕོག་འདུག་པས་འགྲོ་འདུག་ལས་ཀ་སོགས་བྱེད་མི་ཐུབ་གི། ད་ལྟ་ཚོགས་ཀྱི་དྲང་བའི་སྐབས་ང་རང་ལ་ཚོགས་སྐལ་འོང་མི་ཉན་སྨྲས་ནས། ཁོ་རང་ལ་ཚོགས་ཀྱི་ཡོ་བྱད་རྣམས་གཏད། དེ་ནས་ཉི་མ་ཤར་བ་དང་དུས་མཉམ་དུ་ང་རང་གི་ལྟོ་བའི་ནང་ནས་ཕྱི་རྒྱ་མར་རལ་པར་བུ་ཚེ་དུས་ལས་འདས་སོང་བས། བདག་གིས་བསམ་པ་ལ་ད་ནི་རླུང་གི་ནུས་པ་ལ་རེ་མ་བཅས་ན་སྨན་དཔྱད་རིམ་གྲོ་ཁོང་གིས་མི་མཛད། གལ་ཏེ་དེ་ལྟར་མཛད་ཀྱང་བུའི་རོ་བའི་ལྟོ་བ་ནས་ལོན་མི་འོང་སྙམ་ནས།

རླུང་གི་རྣལ་འབྱོར་ཁོ་ན་ལ་འབད་པས་ལན་རེ་ནད་ཤུགས་དྲག་པའི་སྟོབས་ཀྱིས་དྲན་པ་ཉམས་ཁད་པ་བྱེད། ལན་རེ་བུའི་རོ་རླུང་གིས་བསྐྱོད་ནས་ལྟོ་བའི་སྟོད་སྨད་གཡས་གཡོན་རྣམས་སུ་ཤོག་སྐྱ་རླུང་གིས་དེད་པ་བཞིན་འགུལ་བསྐྱོད་བྱེད་ཅིང་འདུག་པ་ལ་བྱ་ཐབས་བྲལ་ནས། ལྟ་སྒོམ་གྱི་མེ་བཙའ་ནད་ལ་བཞག་ནས་རླུང་རིག་གཡོ་མེད་དུ་མཉམ་པར་བཞག་སྟེ། རང་ལ་གསལ་འདེབས་ཀྱི་གླུ་འདི་བླངས་སོ།། སྐྱབས་གནས་ཀུན་འདུས་ཀུན་འདུས་ཨོ་རྒྱན་རྗེ། །འབྲལ་མེད་བདེ་ཆེན་འཁོར་ལོར་བཞུགས། །བདག་རྒྱུད་བྱིན་གྱིས་བརླབ་ཏུ་གསོལ། ༢༩༣༽རྐྱེན་སྣང་གྲོལ་བར་མཛད་དུ་གསོལ། །གཏད་མེད་རྒྱ་ཡན་ལྟ་བའི་ངང༌། །འཛིན་མེད་རང་གསལ་སྒོམ་པའི་བབ། །རེ་དོགས་བྲལ་བ་སྤྱོད་པའི་གནད། །དེ་གསུམ་ནད་ཐོག་མེ་བཙའ་ཡིན། །གཟེར་ཆེན་ཆོས་སྐུའི་ཡེ་ཤེས་རྩལ། །མཉམ་པ་ཉིད་ཀྱི་གདམས་པར་མཐོང༌། །གཟེར་འབྲིང་ལོངས་སྐུའི་ཡེ་ཤེས་རྩལ། །གསལ་སྟོང་འཛིན་མེད་འོད་གསལ་མཐོང༌། །གཟེར་ཆུང་སྤྲུལ་སྐུའི་ཡེ་ཤེས་ངང༌། །ཤར་གྲོལ་དགོངས་པའི་མཚན་ཉིད་མཐོང༌། །དེ་གསུམ་ནད་ཀྱི་སྨན་དཔྱད་ལགས། །སྒྱུ་ལུས་འབྱུང་འདུས་ལྟོ་བ་རུ། །སྒྱུ་མའི་བུ་ཡི་གདོས་པ་ལུས། །སྒྱུ་འཕྲུལ་རླུང་གི་དྲྭ་བ་ཡིས། །མཁའ་གསང་སྲིད་པའི་ལམ་ནས་དྲོངས། །ཞེས་སྨྲས་ཏེ་དྲག་རླུང་འབྱུང་བ་རུ་ལོག་ཞིག་བཟུང་ནས་ལུས་གནད་གཅུན་ཏེ་བསྡད་པས། དེ་མ་ཐག་པར་བུའི་རོ་མགོ་མཇུག་མ་ལོག་པར་གླང་ཆེན་ཉལ་སྟབས་ཀྱི་ཚུལ་དུ་མཁའ་གསང་ནས་ཐོན་ཐུབ་པར་བྱུང༌། ལུས་ཀྱི་མདངས་མ་ཉམས་ཤིང་མངལ་གྲིབ་དང་བྲལ་བ་དཀར་ལ་དམར་བའི་མདངས་ཆགས་པ་ཟིལ་བ་ཁྲོམ་མེར་འདུག་པས། བདག་གིས་འདི་ཤི་བ་མིན་ནམ་དྲན་པ་ཉམས་པ་ཨེ་ཡིན་སྙམ་ནས་ལྟེ་ཐག་བཅད་པས་ནང་ཐམས་ཅད་ཁམས་དཀར་དམར་གྱིས་གང་ནས། དཔེར་ན་སྒྱུ་མ་བཙོས་པ་ལྟར་འགྲེངས་འདུག་པས་ཤི་བ་ཡིན་པ་ཐག་ཆོད་པར་བྱུང་ནས་རིམ་གྱིས་ཐུབ་བཟང་དང༌། རྒྱལ་སྲས་སང་ལ་བུ་ཆུང་ཤི་སོང་བའི་ལོ་རྒྱུས་ཞུས་ཚེ།

ཁོང་རྣམ་གཉིས་ ༢༩༤༽ནས་ཐུགས་ཆུང་མཛད་ཅིང་འགྱོད་པ་ཆེན་པོ་བྱེད་འདུག་པས། བདག་གིས་ཁྱེད་རྣམ་གཉིས་ཀྱིས་དེ་ལྟར་མ་མཛད། སྔར་བྱ་བ་འདི་འདྲ་མ་འོང་བའི་གོང་ལ་བསྲུང་བ་རིམ་གྲོ་སོགས་དགོས་ཞུས་ཀྱང༌། མི་དང་རྒྱུ་གཉིས་གདམ་ཁ་ནོར་ནས་བསྲུང་རིམ་མ་ནུས་པ་ཡིན། ད་མི་རྟག་པ་ཐོག་ཏུ་ཐོན་ཚར་སྟེང་བྱེད་རྒྱུ་ཅི་ཡང་མེད་པ་ཡིན་པས་ན་ཐུགས་ངལ་མཛད་དགོས་ཅི་ལ་ཡོད། བུ་ཆུང་ལ་ངེས་པར་བརྩེ་བ་ཡིན་ན་ཁོ་ལ་མཁོ་བ་ཆོས་ཡིན་པས་རྒྱུ་རྫས་བློས་ཅི་ཐོང་གིས་ཆོས་དགེ་རེ་མཛད་ན་ཐོབ་ལོས་ཡིན་ཞུས། དེ་ནས་སྲས་རྒྱལ་བ་དོན་གྲུབ་ཀྱི་རྣམ་སྤྲུལ་དབོན་རིག་འཛིན་སང་གདན་དྲངས་ནས་རྟ་ཕོ་ཞིག་ཕུལ། བདུན་གཅིག་གི་བར་དུ་རྒྱལ་སྲས་སང་དང༌། ཐུབ་བཟང་གཉིས་ཀྱིས་ཐུགས་ཆེན་ལྷ་ལྔའི་སྒོ་ནས་ཁྲུས་ཆོག་མཛད། ང་རང་ལ་ཡོན་བདག་དད་ལྡན་རྣམས་ཀྱིས་ཟས་གོས་ཀྱི་རྟེན་དུ་སྦྱིན་པའི་རྒྱུ་རྫས་དང༌། །ཁྱད་པར་སྒོ་སྤྲུལ་རིན་པོ་ཆེས་གནང་སྦྱིན་མཛད་པའི་གོས་ཕྲུག་རས་དར་ལ་སོགས་པ་ཅི་ཡོད་ཐམས་ཅད་ཁོ་ཡི་དགེ་རྩར་བཏང་ནས་ཞག་ཞེ་དགུའི་བར་དུ་གང་ཤེས་ཀྱི་བསྔོ་སྨོན་ཁྲུས་ཆོག་སོགས་བྱས་ཚེ། ཡོན་བདག་ང་རང་ལ་སེམས་དཀར་བ་རྣམས་ཀྱིས་མར་མེའི་རྟེན་དང་སེམས་གསོས་བྱེད། རང་ལ་མི་དགའ་བ་རྣམས་དང༌། མགར་ར་སང་གི་དུད་ཁྱིམ་གསུམ་མ་གཏོགས་ཐམས་ཅད་ཀྱིས་དགའ་བ་བསྒོམ་ནས་འདི་སྐད་ཟེར་འདུག མ་ངན་མ་བུས་བརྒྱན་ཟེར་བའི་དཔེ་ཡོད་ཀྱང༌། ༢༩༥༽དབུས་མོ་བསོད་ཟད་ཡིན་པས་བུ་ཤི་སོང༌། །དུ་དུང་མོ་རང་ལ་མགོ་ལོག་བཟའ་དང༌། །རྒྱལ་སྲས་གཉིས་ཀྱིས་སྡུག་ཅི་འདྲ་མི་གཏད། མོ་རང་གི་བུའི་རོ་མགོ་མཇུག་མ་ལོག་པར་ངོ་མཐོང་ཟེར་བ་དང༌། །ལྟོ་བའི་ནང་ནས་བུ་ཤི་བ་ཡིན་ཟེར་རྒྱུ་ཐམས་ཅད་རྫུན་ངེས་པ་རེད། །འབྲིའི་ལྟོ་བར་བེའུ་ཤི་སོང་བ་རྣམས་ཀྱང་མ་བུ་ལྷན་དུ་འཆི་འགྲོ་བ་མཐོང་ཆོས་སུ་འདུག་ན། །མོའི་ལྟོ་བར་བུའི་རོ་མེད་དུ་ནི་མ་སོང༌།

མོ་རང་ནི་མ་ཤི་བར་འདུག་པས། བུ་རོ་ཕྱིར་ལོན་ཐབས་གཏན་ནས་མེད་ཟེར་ཞིང་ཀུན་གྱིས་རྩོད་གཞི་དཔེ་རུ་བྱེད་འདུག་ཀྱང༌། རང་གིས་ཚོགས་ངན་བྱས་ན་བུ་ཆུང་གི་ས་ལམ་ལ་གནོད་འགྲོ་སྙམ་ནས་བཏང་སྙོམས་ལ་བཞག་གོ། །དེ་ནས་ལོ་ཁྱིམ་དེ་ཀའི་ཟླ་བ་ལྔ་བའི་ཡར་ཚེས་ལ་གཡས་རུའི་ཆོས་སྒར་གཞི་བཀྱག་ནས་འགྲོ་གྲབས་བྱེད་སྐབས། ང་རང་གིས་བསམ་བཟང་ཁོ་ནས་བླ་བྲང་ཁག་གཉིས་ཀའི་ས་གྱོད་འགྲིག་ཐབས་ལ་ཤིན་ཏུ་འབད་ཀྱང་དོན་མ་འགྲུབ་ནས། ངེད་དཔོན་གཡོག་ཐམས་ཅད་གཡས་རུའི་ཆོས་སྒར་ལ་ཕེབས། དེ་ན་རྒྱལ་སྲས་ཀྱི་སྐུ་ནུའུ་འཇིགས་མེད་དཀོན་མཆོག་བཞུགས་ཡོད་པས། དེས་ངེད་ཅག་ལ་འདུག་སའི་ཀླུས[ ལྷས ]མལ་སོགས་ཀྱི་མཐུན་རྐྱེན་བསྒྲུབ་པ་དང༌། ཁྱད་པར་དུ་གནས་ནང་ནས་སྒོ་སྤྲུལ་རིན་པོ་ཆེས་གསུང་ཤོག་བསྐུར་ནས། སྦྲ་ཁྱིམ་དང་ཁལ་རྟ་བཅོལ་བའི་མཐུན་རྐྱེན་མཛད་དོ། །དེའི་སྐབས་མཁར་ནང་འགབ་མའི་མགར་སྐོར་ཀྱི་ནང་ ༢༩༦༽ནས་ང་རང་གི་ཡུལ་བ་ལྟ་བུའི་དུད་ཁྱིམ་ཞིག་ལ་བླ་མ་བློ་ཆོས་སང་ཞེས་པ་ཡོད་པས་དེ་ཀས་ང་རང་བསུ་བ་ལ་ཐོན་བྱུང༌། ངེད་མ་བུ་གཉིས་དང༌། ཐུབ་བཟང་བཅས་ཁོང་གི་སར་སོང་སྐབས། ཐག་རིང་མིན་ཉེ་མིན་ཀྱི་གནས་ནཻ་གྲོ་རྡོ་རྗེ་རྫོང་བྱ་བར་སྤྲུལ་སྐུ་ཡིད་བཞིན་ནོར་བུ་སང་སྐུ་མཚམས་ལ་བཞུགས་ཡོད་པས། དེ་ཀར་མཁའ་འགྲོའི་ལུང་གིས་བསྐུལ་བ་དང༌། སྔར་སྒོ་སྤྲུལ་སང་གི་བཀའ་གསུང་རྣམས་ལ་གཞི་བཅས་ནས་རྟེན་འབྲེལ་དོན་ལྡན་རེ་ཨེ་འབྱུང་སྙམ་ནས། བློ་ཆོས་ཀྱིས་ལམ་ཁྲིད་བྱས་ཏེ་ངེད་མ་བུ་དེ་ཀར་སོང་བས། ཐོག་མར་མཁན་སྤྲུལ་རིན་པོ་ཆེའི་སྐུ་སྲས་སྤྲུལ་པའི་སྐུ་རིག་འཛིན་ཀུན་བཟང་ཉི་མ་དང་མཇལ་བས། ཁོང་ལ་སྐུ་མདུན་དུ་ཨེ་ཆུད་ཞུས་པས། ཁོང་གི་ཞལ་ནས་གཞན་སུ་མི་ཆུད་པ་ཡིན་ཀྱང༌། ཁྱེད་དཔོན་གཡོག་ལོས་ཆུད། ད་ལྟ་ཐུན་གྲོལ་རྗེས་བརྡ་བྱེད་དུ་འོང་གསུངས་སོ། །ངེད་རྣམས་ཕར་ངོས་ཆུ་འགོ་ཞོག་འདུག་པ་དེ་ཀའི་ཐད་དུ་སྡོད་གྲབས་བྱས་ཏེ།

བློ་ཆོས་དང༌། ཐུབ་བཟང་གཉིས་ཀྱིས་གུར་ཕུག་ཀྱིན་འདུག ངེད་མ་བུ་གཉིས་ཕར་མེ་ཏོག་མང་པོ་སྐྱེས་ཡོད་དར་སོང་ནས་བསྡད་ཡོད་སྐབས། ཡུལ་དེ་ཀའི་གཞི་བདག་ནག་ཕྱོགས་པ་ཞིག་གིས་ང་རང་གི་སྟེང་དུ་སེར་བ་ཕབ་བྱུང་བས། ང་རང་གིས་སྔགས་པ་རྡོ་རྗེ་བདུད་འཇོམས་ཀྱི་སྐུར་གསལ་ནས་ཡི་དམ་ལྷའི་ང་རྒྱལ་གྱིས་གཞི་བདག་དབང་དུ་བཅིང་ཚེ་བར་ཆད་ངང་གིས་ཞི་བར་བྱུང་ངོ༌། །དེའི་སྐབས་སྐྱབས་རྗེ་ ༢༩༧༽དེ་ཉིད་ཀྱི་གསུང་ཐུན་གྲོལ་ནས་ངེད་རྣམས་འབོད་མི་ཐོན་བྱུང་བས། དེ་དང་མཉམ་དུ་སྐུ་མདུན་དུ་སོང་ནས་མཇལ་ཕྲད་མཛད་སྐབས། བདག་གི་ཉམས་སྣང་གི་སྐོར་ལས་ཁོང་གི་སྐུ་དོན་གྱི་ལུང་བསྟན་ཞིག་ཡོད་པ་ཕྱག་ཏུ་ཕུས་བས། དེ་ཀའི་ནང་དུ་རྗེ་དེ་ཉིད་ཀྱིས་གྲོགས་དང་ཡུལ་རྐྱེན་གྱི་དབང་གིས་ཐུགས་འདུན་ལོག་ནས་འདུལ་བ་འཛིན་པའི་ཆས་སུ་ཞུགས་སྙམ་ཡོད་པའི་རྐྱེན་གྱིས་མཁའ་འགྲོའི་ལུང་བསྟན་ཤིན་ཏུ་རྩུབ་པར་ཡོད་ཀྱང་མི་དགོངས་པའི་ཚུལ་མཛད་ཅིངབཏང་སྙོམས་སུ་བཞག་ནས། གཞན་ལུགས་གཉིས་ཀྱི་གསུང་མཛད་ཞིབ་རྒྱས་སུ་མཛད། དེ་ནས་ཡང་བདག་གིས་འདི་སྐད་ཞུས། སྤྲུལ་སྐུ་ཡིད་བཞིན་ནོར་བུ་ཁྱེད་ཀྱིས་ང་རང་ལ་ཐུགས་བཏད་སྐྱབས་འདུག་ཁྱད་པར་གདམས་ཁྲིད་ཟབ་མོ་རེ་དང༌། འདི་ཕྱི་བར་དོ་ཀུན་ཏུ་འདུ་འབྲལ་མེད་པར་ཐུགས་རྗེས་བཟུང་རོགས་བཀའ་དྲིན་མ་ཆུང་ལགས། བདག་གིས་ནི་ཆུང་ནས་བཟུང་སྟེ་ད་ལ་ཐུག་གི་བར་དུ་གུ་རུ་ཡབ་ཡུམ་གྱི་ཐུགས་བཞེད་ཅུང་ཟད་ཙམ་ཡིན་ཡང་ཨེ་འགྲུབ་སྙམ་པའི་འདུན་པ་ཡོད་ཀྱང༌། ངས་འདོད་རྒྱུའི་གྲོགས་སྨོན་ལམ་ལྡན་པ་རྣམས་ཀྱིས་ང་མ་འདོད། བདག་གིས་མི་འདོད་པའི་གྲོགས་རིགས་རུས་ངན་པ་གསང་སྔགས་ལ་ལས་འཕྲོ་ཆུང་བ་རྣམས་ཀྱིས་ང་འདོད་ནས། དཀའ་མོའི་ཚེགས་དཀོན་མོའི་རྒྱུ་རྫས་སོགས་ཐབས་དུ་མས་ང་རང་འགུགས་ཐབས་བྱེད་འདུག དེ་ལྟ་བུའི་བྱ་བ་རྒྱབ་འགལ་ལ་སོང་ནས་རྟེན་ ༢༩༨༽འབྲེལ་ཡང་ཇི་བཞིན་པར་འོང་སྟབས་མི་ལྡན་པ་དེས་ལན་པ་འདྲ་ལགས།

ད་ནི་རང་གི་བསམ་པ་ལ་ངེས་མེད་ཞིག་ཏུ་བུད་སོང་ན་འགྲོ་དོན་མ་བྱུང་ཡང༌། ཕྱི་ནང་ཀུན་ལ་ཁོང་ཁྲོ་མི་དགོས་པ་འདྲ་སྙམ་ནས་ཡིད་འདུན་དེ་ཀར་ཐག་བཅད་ཡོད་པས། ཁྱེད་ཀྱིས་ཐུགས་གཏད་སྐྱབས་འཇུག་བཀའི་དྲིན་མི་ཆུང་བར་སྐུ་མཁྱེན་ཞུས་པས། ཡིད་བཞིན་ནོར་བུའི་ཞལ་ནས་ཁྱེད་ཀྱི་དེ་ལྟར་ཐུགས་བསམ་མ་མཛད་དང་འགྲོ་དོན་རིམ་གྱིས་འབྱུང་ལོས་འོང༌། བདག་གིས་ཀྱང་ཁྱེད་རང་གི་མཛད་ཕྲིན་རྒྱས་པའི་ཕྱིར་དུ་རྩ་གསུམ་སྲུང་མར་ཕྲིན་བཅོལ་བྱེད་པ་དང༌། དུས་ཆེན་གཉིས་ལ་ཚོགས་མཆོད་ཀྱི་སྐབས་སུའང་བདག་གི་སེམས་ལོས་གཏད། ཁྱེད་ནས་བདག་ལ་ཐུགས་བཏད་རེ་མཛད་དགོས། སྔར་ཞུས་པ་ལྟར་རང་གཏེར་ཁ་བྱང་དུ་མའི་ནང་དུ་ཁྱེད་རྡེ་རྗེའི་ལུང་གིས་གསལ་པོར་ཡོད་ཀྱང༌། གཅིག་ཐད་ནས་རྒྱལ་སྲས་སང་གི་སྐུ་མདུན་དུ་ཡོད་པ་དང༌། གཉིས་ཐད་ནས་ཁྱེད་ཀུན་སྤྱོད་ཤིན་ཏུ་བཙུན་པས་གང་དྲན་ཞུ་ཕོད་མ་བྱུང་བ་དང༌། ཁྱད་པར་ང་རང་ཉེ་འཁོར་གཟུངས་མ་རྣམས་སྐྱོང་ཐབས་ཤིན་ཏུ་དཀའ་ཞིང་སེམས་སུན་ཆེ་བས་བྱ་བ་ཐམས་ཅད་བཏང་སྙོམས་ལུང་མ་བསྟན་དུ་ལུས་སོང་བ་ཡིན་གསུངས། ཡང་བདག་གིས་ལགས་ང་རང་མི་བཟང་སྙམ་ནས་ང་རྒྱལ་གྱིས་ཚུལ་བཙུན་པ་མིན། གསང་སྔགས་ཀྱི་དམ་ཚིག་འདི་དགོས་པ་དང་མ་འབྲེལ་ན་ཤིན་ཏུ་བསྲུང་དཀའ་བའི་རྐྱེན་གྱིས་སྒོ་གསུམ་གྱི་ ༢༩༩༽བྱ་བ་སྡོམ་པ་ཡིན་ལགས། ད་ལན་ཡང་ལུགས་གཉིས་གང་ཐད་ནས་རང་དོན་ཡིད་བྱེད་ཀྱི་བློ་མེད་པར། མ་དང་མཁའ་འགྲོའི་ལུང་བསྟན་གྱིས་བསྐུལ་ནས་མི་འོང་རང་དབང་མ་བྱུང་བ་དང༌། མི་ལུགས་ནས་ཚེ་རོགས་གྲོགས་ཀྱི་བློ་འཆུགས་ནས་དགོས་མེད་བྱས་པ་ཁྱེད་ཀྱི་ཐུགས་ལ་མངའ་བཞིན་དེ་ལ་གཞི་བྱས་ཏེ། སྒོ་སྤྲུལ་རིན་པོ་ཆེས་ཀྱང་ད་ལན་འགྲོ་དགོས་གསུངས་ནས་འོང་བ་ཡིན་ལགས། ད་ནི་འུ་ཅག་གཉིས་དེ་མིན་ཨེ་མཇལ་ཆ་མི་ཆོད་པ་འདྲ་ན། སྤྲུལ་སྐུ་ཡིད་བཞོན་ནོར་བུ་ཁྱེད་ཀྱིསབ་བདག་ལ་ཚིག་ཉུང་ལ་དོན་འདུས་པ་ཡང་ཟབ་མན་ངག་ཉུང་བསྡུས་ཞིག་གསུངས་དང༌།

ང་རང་གི་ཅི་ཡང་མི་ཤེས་ཀྱང་རྟེན་འབྲེལ་ཙམ་དུ་བདག་གི་སེམས་ལ་སྦས་པའི་མན་ངག་ཁྱད་པར་བ་ཞིག་ཡོད་པས་དེ་ཁྱེད་ལ་འབུལ་ཞུས་ཚེ། རྗེ་ཉིད་ཀྱི་ཞལ་ནས་འུ་ཅག་གཉིས་ད་དུང་མཇལ་འཕྲད་ལོས་འོང༌། ཁྱེད་མགར་ར་སྤྲུལ་སྐུའི་མདུན་ལ་མི་བཞུགས་པར་ས་ཐག་རིང་པོ་གང་དུ་བྱོན། མིན་ཀྱང་སྲས་མི་ན་ཆུང་བས་སྐྱུར་འཇོག་ཐབས་ག་ལ་ཡོད། གལ་ཏེ་རྒྱལ་སྲས་སང་གྲུབ་ཐོབ་ཀྱི་སྤྱོད་པ་ལྟ་བུ་ཡིན་པས་བྱ་བ་གང་ཐད་ནས་ཁྱེད་མ་སྐྱིད་ན་གནས་གང་བདེ་ཞིག་ཏུ་སྐུ་མཚམས་ལ་བཞུགས་ན། གསོལ་བཅའ་དང་ན་བཟའ་རེའི་མཐུན་རྐྱེན་བདག་གིས་ཅི་འགྲུབ་བྱེད་གསུངས། དེ་ནས་རྗེའི་ཐུགས་བཞེད་ལྟར་མ་རྒྱུད་གསང་བ་སྙིང་པོའི་ཡང་བཅུད་རྡོ་རྗེ་ཆུ་འཐུང་གི་མན་ངག་སྦས་གསང་མེད་པར་གཅེས་ ༣༠༠༽ནོར་དུ་ཕུལ། ཁྱད་པར་མཁའ་གསང་སྤྲོས་མེད་བདེ་བ་ཆེན་པོའི་དཀྱིལ་འཁོར་ལ་བརྟེན་ནས་རྣལ་འབྱོར་དོན་དབང་བཞི་པ་དང༌། ལྷན་སྐྱེས་ཆོས་སྐུ་ཆེན་པོའི་ངོ་སྤྲོད་དང་བཅས་པ་སྦྱོར་སྒྲོལ་དགོངས་པའི་དཀའ་གནད་དམར་ཁྲིད་གབ་པ་མངོན་དུ་ཕྱུང་བ་སོགས་ང་རང་གི་སེམས་ལ་འཆང་བའི་མན་ངག་ཐམས་ཅད་སྦས་གསང་མེད་པར་གསང་གྲོགས་ཡིད་བཞིན་ནོར་བུ་ལ་གཅེས་ནོར་དུ་གདམ་མོ། །དེའི་ནུབ་རྨི་ལམ་ལ་མཁའ་འགྲོ་བཞིས་ཕྱག་ན་མེ་ཏོག་སྣ་ཚོགས་ཐོགས་ནས་སྙན་པའི་དབྱངས་ཀྱིས་འདི་སྐད་གསུངས། ཨེ་མ་ཧོ། ཕྱོགས་བཅུ་ཕྱོགས་བཅུའི་ཞིང་བཞུགས་པའི། །སངས་རྒྱས་སངས་རྒྱས་དེའི་སྲས་འཁོར། །མཁའ་འགྲོ་དང་ནི་མཁའ་འགྲོ་མ། །རྣལ་འབྱོར་རྣལ་འབྱོར་ཆེན་པོ་རྣམས། །བསྒྲོད་པའི་ལམ་བཟང་རྨད་པོ་ཆེ། །ཐེག་ཆེན་(

དབང་རབ་ཀྱི་རྣལ་འབྱོར )དམ་པའི་གནད་འདི་ཟབ། །ངོ་མཚར་རྟེན་འབྲེལ་མེ་ཏོག་བཀྲམ། །མི་གནས་བྱ་མྱ་ངན་འདས་པའི་གྲོང༌། །དཔའ་བོ་མཁའ་འགྲོས་མདུན་བསུས་ཏེ། །རང་བྱུང་ལྷུན་གྲུབ་བཀོད་པའི་ཀློང༌། །ཐབས་ཤེས་དབྱེར་མེད་གཏན་སྲིད་འཛིན། །པད་འབྱུང་ཡབ་ཡུམ་ཐུགས་བསྐྱེད་དང༌། །ངེད་ཅག་མཆེད་ལྕམ་དམ་ཚིག་མཐུས། །ནོར་བུ་རྒྱ་མཚོའི་དཔལ་དུ་ཤར། །དགོས་འདོད་ལོངས་སྤྱོད་གཏེར་གཉིས་ཀྱིས། །འགྲོ་ཁམས་ཆོས་ཀྱི་དཔལ་དང་ལྡན། །གང་འབྲེལ་པདྨ་འོད་གླིང་དུ། །འདྲེན་པའི་དེད་དཔོན་ཆེན་པོ་རུ། །ཐབས་ཤེས་འཛོམ་ ༣༠༡༽པ་ངོ་མཚར་ཆེ། །ཞེས་མེ་ཏོག་འཐོར་ཏེ་མི་སྣང་བར་གྱུར་ཏོ། །ནངས་སྔ་མོ་གནས་ཁང་ཕྱི་ནང་ཐམས་ཅད་དྲི་བཟང་གིས་ཁྱབ་འདུག་པས། །རྗེ་དེ་ཉིད་ཀྱིས་ཀྱང་རྟེན་འབྲེལ་ངོ་མཚར་ཅན་དུ་དགོངས། དེ་ནས་ཕན་ཚུན་ཐུགས་མཐུན་རྗེས་བརྩེ་ལྷོད་མེད་མཛད་ནས་ངེད་རྣམས་ཕྱིར་ལོག་གོ། ཡང་བློ་ཆོས་སང་གི་ཟུར་ལ་ཐོན་ནུབ་རྨི་ལམ་དུ་བུད་མེད་མང་པོས་གྲོས་བྱེད་ཀྱིན་འདུག་པས། དེ་ཀར་བདག་སོང་ནས་ཁྱོད་རྣམས་ཀྱིས་གྲོས་ཅི་བྱེད་པ་ཡིན་དྲིས་པས། དེ་དག་གི་ནང་ནས་བུད་མེད་ཅུང་ཟད་རྒས་ཉམས་ཅན་ཞིག་འདུག་པ་དེས་འདི་སྐད་ཟེར། ངེད་ཅག་གིས་གྲོས་གལ་ཆེན་ཞིག་བྱེད་པ་ཡིན་ཀྱང༌། ད་ལན་ལམ་དུ་ཨེ་འགྲོ་མི་ཤེས་ཟེར། ཡང་བདག་གིས་ཁྱེད་དོ་གལ་ཆེན་བའི་དོན་དེ་སྨོས་དང༌། ང་རང་གིས་མཐུན་རྐྱེན་ཅི་ནུས་བྱེད་རོགས་ལྡན་འོང་སྨྲས་ཚེ། ཁོང་ཚོས་གཅིག་གི་གཅིག་ལ་བལྟ་ཞིང་ཅི་ཡང་མི་སྨྲ་ཞིང༌། མིག་གིས་གསང་གྲོགས་བི་མ་ལ་རསྨིའི་བཞུགས་གནས་སར་བལྟ་ཞིང་འཁྲོས་འཁྲུགས་ཀྱི་རྣམ་འགྱུར་ངོམ་འདུག་པས་ན། བདག་གི་བསམ་པ་ལ་འདི་དག་ཅི་ཡིན་ཆ་མི་ཆོད་པ་ཞིག་འདྲ་སྙམ་ནས་འདི་སྐད་སྨྲས། ཁྱེད་ཅག་གི་བསམ་སྤྱོད་ལ་དཔྱད་ན་གཏེར་ཆེན་གསང་སྔགས་གླིང་པ་ལ་བར་ཆད་བྱེད་སྙམ་ཡོད་པར་འདུག་པས་དེ་ལྟར་བྱ་དགོས་མེད། བདག་གི་གསང་བའི་གྲོགས་སུ་གུ་རུ་པདྨའི་ཞལ་ལུང་དུ་བསྟན་པ་ཡིན་པས་ཁྱེད་ཅག་གིས་གནོད་པ་ཅི་ལ་བྱེད།

འུ་ཅག་རྡོ་རྗེའི་སྤུན་ ༣༠༢༽གྲོགས་དམ་ཚིག་རིགས་གཅིག་གིས་བསྡུས་པ་ལ་བསམ་ནས། རང་ཐད་ནས་ཀྱང་ཡེ་ཤེས་མཁའ་འགྲོ་དངོས་གྲུབ་གཉིས་ལ་དབང་བ་རྣམས་དང་ཁྱེད་འཇིག་རྟེན་མཁའ་འགྲོ་སྲོག་དབུགས་ལ་དབང་བ་གཉིས་ཀ་ཁྱད་པར་མི་ཕྱེ་ཞིང་རྒྱུན་དུ་མཆོད་གསོལ་ལ་འབད་ཅིང་རྒྱུན་གཏོར་མ་བཅད་པ་དང༌། ཚིག་ཙམ་གྱིས་ཀྱང་སྨད་པར་མི་བྱ་བ་ནི་དམ་ཚིག་གཉན་པོའི་ཁྲིམས་ལ་གནས་པ་ཡིན་པས། ཁྱེད་ཅག་ནས་བདག་གིས་བསྒོ་བའི་བཀའ་བཞིན་བསྟན་འཛིན་རྣམས་ཀྱི་སྐུ་ཚེ་དང་མཛད་ཕྲིན་ལ་བར་ཆད་མི་བྱེད་པར་མཐུན་རྐྱེན་གྲོགས་དན་མཛད་པའི་བཀའ་དང་དམ་ཚིག་རྗེས་སུ་དྲན་པར་མཛོད་ཅིག ཅེས་སྨྲས་པའི་ཚེ། ཡང་ཁོང་རྣམས་ཀྱིས་དབྱངས་གཅིག་དང་མགྲིན་གཅིག་ཏུ་འདི་སྐད་ཟེར། ཧ་ཡ་ཧོཿ མི་འདའ་མདའ་མོ་ཤར་ནས་འཕེན། །དུས་ཀྱི་ཕག་ནག་མཁུན་པ་འདེབས། །ལྟོ་འགྲོས་རྒྱས་པོས་མཆེ་ལྡན་བཅོམ། །སྔགས་པས་མགོ་རག་ཆས་སུ་འཛིན། །ཌཱཀྐིའི་སྙིང་ནོར་ཟབ་པའི་གཏེར། །སྣོད་མིན་སྐྱེས་བུ་གཞན་དག་ལ། །བཅང་བའི་ལོངས་སྤྱོད་ལྟར་དུ་སྦྱིན། །སྔོན་འབྲེལ་ཤེས་རབ་གཟུངས་མ་མཆོག གཉིས་འཛིན་བདུད་དབང་ཁོ་ནར་བཏང༌། །མ་ངེས་སྤྱོད་པ་འདི་འདྲ་བས། །དབྱིངས་ཀྱི་ཌཱཀྐི་དབྱེ་ཞིང་འཁུ། །ལས་བྱེད་ཌཱཀྐི་འཁྲོ་ཞིང་འཁྲུགས། །མི་འདོད་སྣ་འདྲེན་རག་གིས་བྱེད། །དམ་ཚིག་མཁའ་འགྲོས་རྗེས་ཀྱང་གཅོད། །ཤུགས་ལྡན་སྣ་ཚོགས་ཐབས་ཀྱིས་བསུས། །འོན་ཀྱང་འུ་ཅག་ ༣༠༣༽དམ་ཚིག་གཉན། །རང་བྱས་རྣམ་སྨིན་མ་ཡིན་པར། །ངེད་ཀྱིས་བར་ཆད་མི་བྱེད་དོ། །བྷྱོ་ཛ་བཛྲ་ས་མ་ཡཿ བརྗོད་པ་དང་མཉམ་དུ་བཤུད་པའི་སྒྲ་དང་བཅས་མི་སྣང་བར་གྱུར་ཏོ། ནངས་སྔ་མོ་རང་གི་ཡིད་མ་བདེ་ནས་དེ་དག་སེལ་བྱེད་ཀྱི་རིམ་གྲོ་མཁའ་འགྲོའི་ཞལ་ལུང་དང་རྟེན་འབྲེལ་གྱི་དངོས་རྫས་བཅས། རྗེ་དེ་ཉིད་ཀྱི་ཟབ་གཏེར་གྱི་ཡིག་རིས་པ་དགེ་བཙུན་ཚུལ་ཁྲིམས་རྡོ་རྗེ་ལ་བསྐུར་ནས། ཡིད་བཞིན་ནོར་བུའི་ཕྱག་ཏུ་འཕྲོད་ངེས་སུ་བྱུང་ནས་རྟེན་འབྲེལ་འཕྲོ་ཅན་དུ་བྱུང་ངོ༌། །དེ་ནས་འབྲུག་ཟླའི་ནང་དུ་སྒོ་སྤྲུལ་སང་ནས་གསུང་ཤོག་ཐོན་བྱུང་བས།

རྒྱལ་སྲས་སང་དང་ངེད་དཔོན་གཡོག་ཁ་ཤས་བཅས་གཡུ་རྩེའི་གནས་ནང་དུ་སྤྲུལ་སྐུའི་མདུན་ལ་སོང་བས། ཁོང་གི་འབམ་གཞི་ཇེ་དྭངས་ལ་སོང་ནས་སློབ་འབངས་ཉེ་འཁོར་ཐམས་ཅད་ཀྱིས་དགའ་བ་བསྒོམས་ཏེ། རང་རང་གི་ཉམས་ལེན་ལ་བརྩོན་པར་བྱེད་ཅིང་གནས་འདུག་པས། ངེད་ཅག་མཇལ་འཕྲད་བྱས་ཚེ་ཤི་གསོན་འཕྲད་པ་ལྟར་དགའ་སྤྲོའི་གསོས་སུ་གྱུར། དེ་ནས་དེ་ཀར་ཉིན་བཅོ་ལྔའི་བར་དུ་བསྡད་ནས་སྒོ་སྤྲུལ་སང་དང་ལུགས་གཉིས་གང་ཐད་ནས་བློ་ལྷག་མེད་པའི་གསུང་མཛད་ཞིབ་རྒྱས་སུ་འོང༌། ཁྱད་པར་སྒོ་སྤྲུལ་རིན་པོ་ཆེས་མགར་ར་སྤྲུལ་སྐུ་ལ་ང་རང་གི་ཐད་ནས་འབྱུང་དང་འབྱུང་འགྱུར་གྱི་ཞལ་ཏ་དུ་མ་མཛད་ཚེ། རྒྱལ་སྲས་ཀྱི་ཐུགས་ལ་མ་འཕྲོད་ནས་འདི་སྐད་གསུངས། ཁྱོད་རང་ནི་བདག་ལྟ་བུའི་གྲོགས་སུ་མི་དབང་བའི་ ༣༠༤༽རིགས་ཅན་ཡེ་ཤེས་མཚོ་རྒྱལ་འདྲ་བའི་མཁའ་འགྲོ་མོ་ལུས་ཞིག་ཡིན་པ་འདྲ་མ་གཏོགས། སྒོ་སྤུལ་སང་གིས་ནམ་དང་དུས་ཡིན་ཀྱང་ཁྱོད་ཀྱི་མཁའ་འགྲོ་མ་འདི་ལ་ཐབས་སྣ་ཚོགས་ཀྱི་སྒོ་ནས་འབྲལ་བ་ཡོད་མི་ཉན་གསུངས་ཏེ། ཕོའི་དབང་མོ་ལ་ཤོར་དགོས་པར་འདུག་ཀྱང༌། ཁྱོད་ལྟ་བུ་བདག་ལ་མི་དབང་དོན་ཅི་ཡོད། དེས་ནས་འཇིག་རྟེན་ཁྱིམ་ཐབས་ཀྱི་རྒན་བུ་མི་སྐྱན་རྣམས་ཀྱིས་ནག་མོ་ལོན་ཐབས་གཏན་ནས་མི་འོང་ཨ་གསུངས། ཡང་བདག་གིས་སྒོ་སྤྲུལ་སང་གིས་བདག་སྐྱེ་བ་མཐོ་བ་ཞིག་རེད་དགོངས་ནས་ཁྱེད་ལ་ཞལ་ཏ་གསུངས་པ་ཨོ[ ག་ལ ]ཡིན། ཁྱེད་ཀྱི་དགོངས་བཞིན་སྡིག་རྒན་དམེ་བོའི་རིགས་གསལ་སྒྲོན་ལས་བདག་གི་སྐྱེ་བ་དམན་པ་ཀུན་གྱིས་མཐོང་ཆོས་བཞིན་ཞུ་མི་དགོས་པར་ཁྱེད་ལ་མངའ། ང་རང་གཅིག་ཐད་ནས་ཟ་མ་མོ་ལུས་སྲིད་བཟུང་སླ་བ་དང༌། གཉིས་ཐད་ནས་ཕ་མོང་ཁ་ཐག་རིང་བ་དང༌། གསུམ་ཐད་ནས་ཤ་ཚ་ཤས་ཆུང་བྱེད་མི་ཨ་ཁུ་རི་བོང་གི་གཙུག་ནོར་གྱི་དཔེ་ལྟ་བུ་ཡིན་པར་དགོངས་ཏེ། སྙིང་རྗེའི་ཡུལ་དུ་གཟིགས་ནས་ཁྱེད་ལ་ཡར་ཞུ་ཕུལ་བ་ལོས་ཡིན། དེ་ལ་ཐུགས་ངལ་དང་ཐུགས་ཁྲེལ་མི་དགོས།

སྔར་སྲིད་པའི་ཨ་ཕྱིའི་དཔེ་ལ། འཇིག་རྟེན་འཇིག་རྟེན་འདས་གྱུར་ཀྱང༌། །སྣང་ཆ་འཇིགས་མེད་དཔའ་བོ་དེས། །བདེ་ཆེན་སྟོང་དབྱིངས་ངང་དུ་འགྲོགས། །དབྱིངས་དང་ཡེ་ཤེས་གཉིས་མེད་གྲོལ། །ཟེར་བའི་དོན་བཞིན་ཕོ་མོ་གང་གི་ཐད་ནས་གྲོགས་ཀྱི་ཐབས་ ༣༠༥༽ཆག་མི་འོང་ཞུས། དེ་སྐབས་གནས་ནང་དུ་དྷི་བིར་ཏུག་རྩ་སྤྲུལ་སྐུ་དཔོན་གཡོག་ཁ་ཤས་སྐུ་མཚམས་ལ་བཞུགས་འདུག་པས། སྒོ་སྤྲུལ་སང་གི་ཞལ་ནས་ད་ལན་ཁྱེད་ཀྱིས་དྷི་སྤྲུལ་སང་གི་སྐུ་ཚེའི་བར་ཆད་སེལ་ཐུབ་པའི་རྟེན་འབྲེལ་ཡོད་པས། ཁྱེད་ཀྱིས་དེ་ལུགས་ཀྱི་ཐབས་གང་དྲག་རེ་མཛད་རོགས་མ་འཆུགས་དང༌། ཁོང་ཆ་ལུགས་འདུལ་བ་འཛིན་པ་ཡིན་པས། ན་ནིང་རྡོ་གྲུབ་རིན་པོ་ཆེའི་སྐུ་མདུན་ནས་བསྙེན་རྫོགས་ཞུས། མོ་རྩི་ཤིན་དུ་འཁྲུགས་ཤིང༌། ཁྱད་པར་རྫོགས་ཆེན་རིན་པོ་ཆེ་དང་སྐྱེས་ཆེན་མང་ལོང་བསྟན་ལ། སྐུ་ཚེ་བརྟན་ཕྱིར་ཤེས་རབ་མ་རིགས་ཅན་ཞིག་ལ་གསང་ཐབས་ཀྱིས་འབྲེལ་དགོས་སོགས་གསུངས་པ་དང༌། མིན་ཀྱང་ཁོ་རང་ཡང་གཏེར་སྟོན་ཞིག་ཡིན་འདུག་ཀྱང༌། དགོན་ཆེན་གྱི་བདག་པོ་ཡིན་པས་སྔགས་སྤྱོད་མ་མཛད་ཅིང་ཚུལ་ཤིན་ཏུ་བཙུན་པར་མཛད་ཅིང་སྒྲུབ་པ་ཉམས་ལེན་ཁོ་ན་ལ་བཞུགས་པས། དེའི་སྐུ་ཚེ་བརྟན་ཐབས་ལ་ཁྱེད་ལས་དྲག་གཅིག་ཀྱང་མེད་པས་ན་མ་འཆུགས་གསུངས། ཡང་བདག་གིས་ཁོང་གཏེར་སྟོན་འཁྲུལ་མེད་ཡིན་ན་ཚུལ་འཆོས་བྱེད་ཅི་ལ་དགོས། ཨོ་རྒྱན་སྨིན་གླིང་གི་དགོན་བདག་གཏེར་སྟོན་ཡིན་རབས་སྙན་ལོས་ཡོད། དེའི་ཕྱིར་ན་འདུལ་འཛིན་མ་ཡིན་ན་དགོན་བདག་མི་འོང་བའི་ངེས་པ་ཨེ་ཡོད་མི་ཤེས། ང་རང་གིས་ཁོང་གི་སྐུ་ཚེའི་བར་ཆད་སེལ་ཐབས་མི་འོང༌། གཅིག་ཐད་ནས་ང་རང་བདག་པོ་ཅན་རེད། མིན་ཀྱང་འདུལ་བ་ ༣༠༦༽འཛིན་པའི་སྡོམ་པ་འཕྲོག་ན་ཉེས་པ་ཆེན་པོའི་རྒྱུ་བྱེད་པ་ཡིན་པས་དེ་ལྟར་མི་བྱེད་ངེས་པ་ཡིན་ཞུས། ཡང་སྒོ་སྤྲུལ་ཞལ་ནས་ཁྱེད་ལུས་ཁོང་དོགས་མོ་དེ་ལྟར་བྱེད་ཅིའི་ཕྱིར་དགོས། ཁྱོད་རང་རྩ་ཐིག་རླུང་གསུམ་གྱི་མན་ངག་ལ་རང་བྱན་ཆུད་ཅིང་ལོག་སྤྱོད་ནི་མི་བྱེད།

མིན་ཀྱང་ཁྱོད་རང་གི་གཞན་དོན་ཁོ་ན་མ་གཏོགས་རང་འདོད་བློ་ངན་ཡང་མེད་ན་ཉེས་པ་འབྱུང་དོན་ཅི་ལ་ཡོད། རྒྱལ་སྲས་ཀྱི་ཐག་ང་རང་གི་ཆོད་ངེས་པ་ཡིན་པས། དེ་ཀའི་ཐད་ནས་ཁྱེད་ལ་ཉེས་སྒྲིབ་མི་འབྱུང་བའི་ཁང་ང་རང་གིས་ཁུར། ད་ལན་སྟབས་ལྡན་མ་བྱུང་ཚེ། དྷི་སྤྲུལ་སང་དགུང་ལོ་སོ་བདུན་སོ་བརྒྱད་ཕན་ཆད་མི་བཞུགས་ངེས་པ་རེད་གསུངས། ཡང་བདག་གིས་རྒྱལ་སྲས་སང་གི་ཐུགས་བབ་ཡོད་ཀྱང༌། དེ་བས་ལྷ་པའི་ང་རང་ལ་རྩ་བའི་གྲོགས་ཁྱད་པར་བ་ཞིག་ཡོད་པས་དེའི་ཐུགས་བབས་མེད་ཚེ། བྱ་བ་ཆེན་པོའི་ལམ་དུ་མི་འཇུག ཚོགས་འཁོར་རེ་ཙམ་འདོན་རོགས་བྱས་ན་དེས་ཆོག་གམ། མ་ཅོག་ཀྱང་བྱ་ཐབས་ཅི་ཡང་མེད་པས་དམ་ཚིག་ལ་མངོན་ལྐོག་མི་བྱེད་ཞུས་ཚེ། །ཡང་ཁོང་གི་ཞལ་ནས་ད་ཁྱེད་རང་བདག་གི་གྲྭ་བ་ཞིག་དང་ལྷུན་དུ་དྷི་སྤྲུལ་གྱི་སྐུ་མདུན་ལ་བྱོན་དང༌། ཕན་ཚུན་གཉིས་ཀར་གོ་རྒྱུ་ཡོད་གསུངས། དེ་ནས་ཁོང་གི་བཀའ་བཞིན་སོང་བས། སྤྲུལ་པའི་སྐུ་དེ་ཉིད་ཀྱིས་གདན་གསུམ་འཁོར་ལོའི་བཀོད་པ་དང༌། རླུང་གི་འབྱིན་འཇུག་གནས་གསུམ། རྡོ་རྗེ་གསུམ་གྱི་དམིགས་རིམ་གྱི་གནད་དོན་ ༣༠༧༽སོགས་ལུགས་གཉིས་ཀྱི་གསུང་ཞིབ་དུ་མ་མཛད། ཁྱད་པར་སྐྱེ་དང་ཚེ་རབས་ཐམས་ཅད་དུ་མ་རྒྱུད་མཁའ་འགྲོའི་སྲས་སུ་འཛིན་པའི་ཐུགས་བསྐྱེད་དང་སྨོན་ལམ་མཛད་ནས། ཁོང་གི་གསོལ་དཀར་དང༌། རིན་པོ་ཆེ་སྣ་ཚོགས་དོ་ཤལ་གྱི་རྟེན་དུ་གནང་ནས་རྟེན་འབྲེལ་དངོས་རྗེས་སོར་དུ་བཞག་གོ། །དེ་ནས་སྒོ་སྤྲུལ་གྱི་མདུན་ལ་འོང་ནས་ལོ་རྒྱུས་ཐམས་ཅད་ཞིབ་རྒྱས་སུ་ཞུས་ཚེ། ཁོང་གི་ཞལ་ནས་ཁྱེད་རང་གི་གྲོགས་ཁྱད་པར་བ་དེ་ད་སྔ་ཡོད་པ་མ་ཚོར། ད་ལན་ཁྱེད་ཀྱིས་ལོན་ཡོད་པ་འདི་ངོ་མཚར་ཆེ། ད་དུང་ཕན་ཚུན་གཉིས་ཀའི་སྟབས་གཟབ་པ་གལ་ཆེ། ལྷ་ཟབ་ན་བདུད་ཟབ་ཟེར་བའི་དཔེ་བཞིན་བར་ཆད་ཀྱི་དབང་དུ་ནམ་དང་དུས་ཀུན་ཏུ་གཏོང་མི་ཉན་གསུངས། ཡང་ཁོང་གིས་གསོལ་དཀར་དངུལ་ཤན་མ་དང༌། ཐུགས་དམ་བཀའ་རྒྱ་མ། །གཞན་ཡང་དངོས་རྫས་དུ་མ་གནང་ནས་ངེད་ཅག་རང་ཡུལ་དུ་ལོག་གོ། །དེ་ནས་ཟླ་བ་བཅུ་གཉིས་པའི་ཚེས་བཅུའི་ཉིན་རྒྱལ་སྲས་སྐུ་མཆེད་གཉིས་དང༌།

ངེད་མ་བུ་གཉིས། གཞན་གྲྭ་བ་ཐུབ་བཟང་སོགས་དཔོན་གཡོག་ཁ་ཤས་ཀྱིས་རིག་འཛིན་འདུས་པའི་དཀྱིལ་འཁོར་གྱི་ཞལ་ཕྱེས་ནས་ཚོགས་ཀྱི་མཆོད་པ་འབུལ་བའི་སྐབས་སྤྱན་འདྲེན་གྱི་ནང་དུ་ཐོན་དུས། ང་རང་གི་སྣང་བ་གནས་འགྱུར་ཏེ་སྤྲོས་མེད་མཛིན་ཞེན་མེད་པར་གནས་སྐབས། དཔའ་བོ་དཀར་ལ་དམར་བའི་མདངས་ཆགས་པ། སྐུ་གཅེར་བུ་རུས་པའི་རྒྱན་དྲུག་སྤྲས་ཤིང་ ༣༠༨༽ཐོད་སྐམ་ལྔའི་རྩེ་ཕྲན་མཛེས་པ། དར་སྣ་དཀར་དམར་མཐིང་གསུམ་དཔྱངས་འཕྲུལ་དང་སྟག་ལྤགས་གྱི་ཤམ་ཐབ་གསོལ་ཞིང༌། བདེ་ཆེན་ཡེ་ཤེས་ཀྱི་ཉམས་འབར་བ། དབུ་སྐུ་ཐོར་ཅོག་དང་ལྷག་མ་སྐུ་རྒྱབ་ཏུ་སིལ་བུར་བཀྲམ་ཞིང་ཞལ་གཅིག་ཕྱག་གཉིས་བདེ་སྦྱོར་རོལ་བའི་ཕྱག་རྒྱ་མཛད་པ་ཞིག བདག་གི་མདུན་ཐད་དེ་ཀར་བྱོན་ནས། བདེ་སྟོང་ཡེ་ཤེས་བསྐྱེད་པའི་དཔའ་བོ་མཛད་ཅིང་ཧཾཿཡིག་གི་རྣམ་པར་གྱུར་ནས་བདག་གི་སྤྱི་བོར་ཐིམ་སོང་མ་ཐག་ལུས་མི་བདེ་བ་རྒྱུད་འཛིན་གྱི་སྲིད་བཟུང་བ་ལྟ་བུར་སོང༌། བདག་གིས་ཅི་ཡིན་སྙམ་ནས་ཡིད་ཚོམ་སྟེ། མཁའ་འགྲོ་གཉིས་ལ་འདི་སྐད་དྲིས། གྲོགས་མོ་ང་རང་གི་ད་ལྟ་དཀྱིལ་འཁོར་འདིའི་སྐབས་ཀྱི་བདེ་ཆེན་ཡེ་ཤེས་ཀྱི་དཔའ་བོ་ཁོང་སུ་བྱ་བ་དེ་རེད་ལགས་སྨྲས་ཚེ། ཌཱཀྐི་གཅིག་ན་རེ། ས་ར་ཧ་པ་རེད་ཟེར། གཅིག་ན་རེ། ཤ་མི་གོ་ཆེ་རེད་ཟེར། དེ་གཉིས་གང་ཡིན་ང་རང་གིས་ཆ་མ་ཆོད་ཀྱང་མཁའ་འགྲོ་གཉིས་དབྱིངས་སུ་ཡལ་སོང༌། དེ་ནས་དེར་འདུས་ཐམས་ཅད་ཀྱིས་ང་རང་གི་ལུས་མི་བདེ་བའི་རྣམ་འགྱུར་མཐོང་ཡང་ཅི་ཡིན་ཆ་མ་ཆོད་ནས། ལ་ལས་ཟས་གྲིབ་ཡིན་ནམ་ཟེར། ལ་ལས་ཚོགས་ཀྱི་ཡོ་བྱད་མ་དག་པ་ཡིན་ནམ་ཟེར། ལ་ལས་མགྲོན་པོ་དམ་མེད་ཞིག་གི་སྣ་ཨེ་ཡིན་ཟེར་བ་སོགས་མཐོང་ཆོས་སུ་མངོན་ཀྱང༌། བདག་གིས་ནི་ཅི་ཡིན་མི་ཤེས་སྨྲས་ཏེ་བཏང་སྙོམས་ལ་བཞག་གོ། །དེ་ནས་བཟུག་སྟེ་དུས་རྟག་པར་ཡུལ་མ་ངེས་པ་དང༌། ༣༠༩༽ལུས་མ་ངེས་པ་དུ་མར་སྣག་ནས་ལྟོ་བ་མི་བདེ་བ་ལྟ་བུར་གནས་འདུག་སྐབས།

རང་ལོ་ཉེར་བརྒྱད་ས་མོ་ལུག་ལོའི་ཟླ་བ་དང་པོའི་ཚེས་གསུམ་གྱི་ཉིན་སྒོ་སྤྲུལ་རིན་པོ་ཆེའི་བསྙུན་གཞི་ཇེ་འཁྲུགས་ལ་སོང་ནས་ཚུར་གདན་སར་ཕེབས་བྱུང་བས། ཁོང་གི་གྲྭ་བ་ཞིག་བདག་འབོད་མི་ལ་ཐོན་བྱུང་བས། དེ་དག་མཉམ་དུ་སོང་སྟེ་མཇལ་འཕྲད་སྐབས། བདག་གི་སྣང་བ་མི་སྤྲོ་ཞིང་ཁོང་གི་སྐུ་མདུན་ལ་འདུག་སྙིང་མི་འདོད་ཅིང་གཏམ་ཀྱང་བཤད་མི་མོས་པ་ལྟ་བུར་སོང་འདུག་པས། ཁོང་གི་ཞལ་ནས་ཁྱེད་ད་ལན་ཐུགས་ཡི[ དེ་ཙམ ]མི་དྭངས་བའི་དོན་ཅི་ཡིན་གསུངས། བདག་གིས་ཁྱེད་ད་ལོ་ཞིང་ཁམས་ལ་ཕེབས་འགྲོ་བ་འདྲ། མདང་གསུམ་རྨི་ལམ་ལ་འཇིག་རྟེན་མཁའ་འགྲོ་མང་པོ་ཞིག་གིས་ཁྱེད་ཀྱི་ཐུགས་དམ་གྱི་དཔེ་ཆ་དེ་དར་གྱི་འདོ་ལི་ལ་དྲངས་ཏེ་དབྱིངས་སུ་ཡལ་སོང་བ་རྨིས་པ་དང༌། ད་ལན་ཁྱེད་མཇལ་མ་ཐག་སེམས་ཁམས་སྡུག་གིས་གང་ནས་འདུག་སྙིང་མི་འདོད་གི་ཞུས་ཚེ། ཁོང་གི་ཞལ་ནས་ང་ད་ལོ་ཨེ་འཆི་མི་ཤེས་ནད་བབ་ཤིན་ཏུ་ལྕི་བས་ཅི་འགྱུར་དཀའ་མོ་རེད། འོན་ཀྱང་ང་རང་ཤི་སོང་ཡང་མྱུར་བར་ཁྱེད་ཀྱི་རིགས་སུ་སྐྱེ་སྲིད་བཟུང་བའི་འདུན་པ་གཏད་ན་ཆོག་པར་སྣང་དེའི་ཕྱིར་ན་ང་རང་མི་རྒན་རྐང་བ་མེད་པ་ཞིག་ཡུན་རིང་ལ་བསྡད་མ་བསྡད་ཅི་ཡོད། ཁྱེད་རང་དང་ནི་འདུ་འབྲལ་ནམ་ཡང་ཡོད་ཆགས[ ཡོད་པའི་ཆ་འཇོག ]མིན་གསུངས་ཚེ། བདག་གི་སེམས་ཁམས་སྡུག་གིས་ ༣༡༠༽གང་ནས་ཅི་ཡང་ཞུ་མ་ཐུབ་པར་ངུ་ཞིང་བསྡད་པས། ཁོང་གི་ཐུགས་ཀྱིས་མ་བཟོད་ནས་བརྩེ་བ་ཆེན་པོས་ལུགས་གཉིས་ཀྱི་བསླབ་བྱ་མཛད། ཁྱད་པར་ང་རང་གི་ཁ་བྱང་ཁོང་གིས་དགོངས་བཞིན། ཐབས་གྲོགས་ཨ་ཀྵ་ར་བཛྲ་དང༌། པྲ་ཝ་མ་ཏི་གཉིས་ཀྱི་ཐད་ནས་རྟེན་འབྲེལ་གཞན་དབང་དུ་གཏོང་མི་ཉན་པའི་གསུང་གནད་འཕངས་པ་སོགས་མཛད་སྐབས་བདག་གིས་འདི་སྐད་ཞུས། ཁྱེད་སྐུ་མ་བཞུགས་རྗེས་སོར་ང་རང་ཡང་མི་འདུག་ངེས་པ་ཡིན་ལགས། ང་རང་འཇིག་རྟེན་འདི་སྣང་དུ་འདུག་སྙམ་ཀྱང༌། གཞན་རྐྱེན་རྟེན་འབྲེལ་ལོག་པ་ཁོ་ན་ལས་འདུག་དབང་མེད།

ལུས་འདི་བོར་ནས་ངེས་མེད་ཀྱི་གནས་གང་དུ་འགྲོ་དགོས་ཀྱང་རང་དབང་ཡོད་པ་ལྟ་བུ་ཡིན་པ་འདྲ་ན་ཤི་ཨེ་ཐུབ་མི་ཤེས་ཀྱང་འདུན་པ་གཏད་དང་ཆོག་གོ། དེའི་ཕྱིར་ན་ཐབས་གྲོགས་རྣམས་ཀྱི་ཐད་ནས་རྟེན་འབྲེལ་ལྡན་མ་ལྡན་མེད་ཞུས་ཚེ། ཡང་ཁོང་གི་ཞལ་ནས་དེ་ལྟར་མ་གསུངས་དང་འུ་ཅག་གྲོས་བྱེད་དང་ཆོག་གི། ཁྱོད་ཀྱི་བསྙུང་གཞི་ཅི་ཡིན་ཨེ་གོ་གསུངས། བདག་གིས་ང་རང་གི་ནད་མ་ངེས་པ་ཞིག་རེད། དེ་གོ་མ་གོ་མེད་གསལ་ལོས་ཡོང༌། ཁྱེད་ལ་རིམ་གྲོ་ཅི་བསྒྲུབ་དགོས་གསུང་བར་ཞུ་ཞུས་ཚེ། ཡང་ཁོང་གིས་ང་རང་གི་སྐུ་རིམ་ལ་བླ་མ་གྲྭ་ཚང་པར་གཞི་ཁག་གསུམ་སོགས་ཀྱིས་ལོ་གཅིག་ལ་རིམ་གྲོའི་རྒྱུན་མ་བཅད་པ་ཁྱེད་ཀྱིས་མཁྱེན་བཞིན། ད་ཚེ་ཟད་ནད་པ་སོས་ཐབས་དཀའ། ཉི་མ་ལ་ཁ་འདུག་ཐག་ཐུང་ཟེར་ ༣༡༡༽བའི་དཔེ་བཞིན་རིམ་གྲོས་ཕན་ཐོག་འོག་ཐབས་དེ་ཙམ་རེད། མིན་ཀྱང་ང་རང་ལ་དགོས་པ་ཆེན་པོ་ཞིག་ཡོད་པས་ཅི་འགྱུར་མི་ཤེས་གསུངས། ཡང་བདག་གིས་ཁྱེད་ལ་དགོས་པ་ཇི་ལྟར་ཡོད་སྦས་གསང་མེད་པར་གསུངས་དང༌། དེའི་རྗེས་འུ་ཅག་དཔོན་གཡོག་གྲོས་བྱེད་དང་ཆོག དེ་མིན་སྔར་ཞུས་ལྟར་ཁྱེད་མ་བཞུགས་ཚེ་ང་རང་ཡང་འཆི་མ་ཐུབ་ཀྱང་ས་མཐའ་ཞིག་ལ་འགྲོ་བ་ལས་འོས་མེད་པ། གཅིག་ཐད་ནས་ཚེ་རོགས་ངན་པའི་བཟའ་སྡུག གཉིས་ཐད་ནས་དུས་དང་རྣམ་པ་ཀུན་ཏུ་འཁོར་བའི་བྱ་བར་འབད་ནས་དཔོན་ཁྲིམས་ཁ་ཅན་གྱི་གོ་གཡོག་ལྟ་བུར་བྱས་ཏེ་མི་ཚེ་སྡུག་ལ་གཟད་དགོས་པ་འདྲ་ན། བླ་བྲང་ནང་དུ་མི་འདུག་ངེས་པ་ཡིན་ཞུས་ཚེ། ཁོང་གི་ཞལ་ནས་ཁྱེད་ལ་བྱ་བ་གང་ཐད་ནས་ཁག་མེད་ཡིན་པ་ཕྱི་ནང་ཀུན་གྱིས་གསལ། འོན་ཀྱང་སྐབས་རེ་ལ་དེ་ཀར་སྡོད་དང་རིམ་གྱིས་རང་ལམ་གསལ་འོང་གི། ང་རང་ལ་དགོས་པ་ཡོད་དོན་ནི་སྔ་སོར་ཁྱེད་གནས་ནང་དུ་ཐོག་མར་བྱོན་སྐབས། ཁྱེད་ཀྱིས་ང་ལ་གཞན་རྐྱེན་ཤུགས་དྲག་པ་ཞིག་གིས་འབོད་མི་ཐོན་འོང་བར་འདྲ། དེ་ཀར་ཁྱེད་འགྲོ་མི་ཉན་ནན་ཆེར་གསུངས་ཡོད་ཀྱང༌། ཨ་སྐྱོང་དཔོན་ཆུང་ཤི་སོང་བས།

དེ་ཀར་དྷི་སྤྲུལ་སང་དང༌། དཔོན་རྒན་རྣམས་ཀྱིས་ནན་ཏན་ཆེན་པོས་བདག་ཡོང་དགོས་གསུངས་ཏེ། བྱ་ཐབས་དང་བྲལ་ནས་དེ་ཀར་ང་རང་ཕྱི་ནང་ཀུན་གྱི་མི་ཐོས་པར་བྱས་ཏེ་སོང༌། དེ་ལ་རྐྱེན་ནས་རྐང་བ་འབམ་གཞི་ ༣༡༢༽ལྟ་བུར་གྱུར་ནས་བཅོས་ཐབས་དཀའ་བར་བྱུང་བ་ཡིན། དེ་དག་གི་རྐྱེན་ནི་དཔོན་ཆུང་གི་སྲོག་གཅོད་རྒྱ་བན་ཡས་(

ཡལ )དེ་ཀ་རེད། བདག་གིས་བ་ན་རྒན་འཁྲུལ་འདུག་པ་དེ་ལ་ཕན་ཐོག་ཞིག་མ་བྱུང་ཚེ། དགོན་སྡེ་ཡུལ་ཁོག་མང་པོའི་འགྲོ་བ་རྣམས་ལ་གནོད་ཚབས་ཆེ་བ་དང༌། ཁྱད་པར་སྐྱེས་བུ་དམ་པའི་སྐུ་ཚེ་མཛད་ཕྲིན་སོགས་ལ་བར་ཆད་ཤིན་ཏུ་ཆེ་བར་འདུག་པས། དེ་ཐར་བ་ཐོབ་པའི་ཕྱིར་དང༌། མིན་ཀྱང་རང་ཡང་ཚེ་ཡི་འཕེན་པ་སོགས་ཀྱིས་ཅི་འགྱུར་མི་ཤེས། འོན་ཀྱང་སྔར་ཞུས་པ་ལྟར་ད་ལོ་ཁྱེད་ལ་སྲས་ཞིག་ཡོད་པ་དེ་ང་རང་གི་རྣམ་ཤེས་ཡིན་ཐང་སྙམ། མིན་ཀྱང་རིགས་ཅན་ཁྱད་དུ་འཕགས་པ་ཞིག་ཡིན་པས། ལོ་བཅུ་གསུམ་ལ་མ་ཐོན་བར་དུ་ཚེ་ལ་བར་ཆད་ཆེན་པོ་ཡོད་པས། གཏེར་སྲས་དྲི་མེད་སང་ལ་སྐྱབས་འཇུག་ཞུས་ན་དེས་ཕན་ཐོག་ཡོད་ངེས་པ་ཡིན་མ་གཏོགས། དེ་མིན་གཅིག་གིས་ཀྱང་ཁོ་ལ་ཕན་མི་ཐོག་གསུངས། ཡང་བདག་གིས་སྤྲུལ་སྐུ་དྲི་མེད་སང་མིན་པས་སྐྱབས་མི་ཐུབ་པའི་དོན་ཅི་ལགས། ཁོ་རང་སྐྱེ་བ་ངན་པ་རྒྱལ་པོའི་ཆོ་འཕྲུལ་ཡིན་ནམ། མིན་ན་ལྷ་འདྲེ་མཐུ་བོ་ཆེའི་བུ་ཡིན་ནམ། ཕ་མེད་བུ་འདི་རྒྱུ་རྐྱེན་ཅི་ཡིན་ཞུས་ཚེ། ཡང་ཁོང་གིས་ཕ་མེད་བུ་དེ་བདུད་སྤྲུལ་ཡིན་ན། སྔར་དགའ་རབ་རྡོ་རྗེ་ལ་སོགས་གྲུབ་པའི་དབང་ཕྱུག་དུ་མར་ཕ་མེད་པ་ཡིན་པས། དེ་དག་ཀྱང་བདུད་ཀྱི་ཆོ་འཕྲུལ་དུ་སྐྱོན་འབྱུང་ཉེ་བས་དེ་ལྟར་གཏན་ནས་མིན། ཁོ་རང་གི་ ༣༡༣༽སྔོན་གྱི་སྨོན་ལམ་དང་ལས་འཕྲོས་དབང་གིས། གཏེར་སྟོན་ཡབ་སྲས་ཀྱི་བསྟན་པ་ལ་ཕན་ཐོག་ཤིན་ཏུ་ཆེ་ཞིང༌། ཁོང་རང་གི་གདུལ་བྱའི་ལྷག་མ་དེ་ཕྱོགས་ལ་ཡོད་པ་སོགས་ཀྱིས་ཡིན་པས་ཁྱེད་ཀྱིས་ཀྱང་དེ་ལུགས་དགོས་གསུངས། དེ་ནས་ཁོང་གིས་བླ་མ་བསྟན་འཛིན་ལ་ཕྲིན་བསྐུར་བ། ཁྱོད་ཀྱིས་མཁའ་འགྲོའི་ཞབས་བརྟན་དུ་ཚེ་སྒྲུབ་འཆི་བསླུ་ཚད་ལྡན་ཞིག་གསུངས་དང༌། འབུལ་བ་སོགས་ང་རང་ནས་འཕྲོད་འོང་གསུངས་པ་དང༌། ཁྱད་པར་ཡང་བདག་ལ་ད་ལོ་ཚེ་ལ་བར་ཆད་འདུག་པས། ཡིད་བཞིན་ནོར་བུའི་སྐུ་མདུན་དུ་འགྲོ་དགོས་པའི་ལོ་རྒྱུས་ཞིབ་རྒྱས་སུ་གསུངས་ཏེ།

ང་རང་ཕྱིར་རང་ཁྱིམ་ལ་འགྲོ་གྲབས་བྱས་ཚེ། ཁོང་གིས་འདི་ཕྱི་བར་དོ་གསུམ་དང་སྐྱེ་བ་ཚེ་རབས་ཐམས་ཅད་དུ་འུ་ཅག་འབྲལ་བ་མེད་པའི་རྟེན་འབྲེལ་ཡིན་གསུངས་ཏེ། རྡོ་རྗེ་དྲིལ་བུ་སྤུས་ལྡན་དང༌། གཞན་ཡང་དངོས་རྫས་དུ་མ་དང༌། ཤིང་ཐོག་མངར་གསུམ་གྱི་རིགས་སྣ་ཚོགས་བཅས་གནང་ནས་ཐུགས་བརྩེ་བརྩེ་མཛད་དོ། །དེ་ནས་སྨན་དཔྱད་རིམ་གྲོ་སོགས་ཀྱི་ཐུགས་ཁུར་སྒོ་སྤྲུལ་རིན་པོ་ཆེས་མཛད་ནས། ང་རང་གི་ལུས་ལ་ཟུག་རྔུ་མེད་པ་འབྱུང་ངོ༌། །དེའི་ལོར་ཡུལ་ཁམས་ཐམས་ཅད་དུ་ནད་ཡམས་དྲག་པོ་འཕྱུར་ཞིང་མི་མང་པོ་འཆི། ཁྱད་པར་དཔལ་ཡུལ་དགོན་པའི་གྲྭ་ཚང་གི་སེར་སྡེ་གང་དྲག་ཐམས་ཅད་ཤི་ནས་འཚེ་བ་ཆེན་པོ་བྱུང་བ་དང༌། ཁྱད་པར་ངེད་ཅག་གི་ཆོས་སྒར་སྟེང་དུ་ནད་འཕྱུར་ནས་མི་གཅིག་ ༣༡༤༽ཀྱང་འགྲོ་འདུག་མ་ཐུབ་ནས་རང་རང་སོ་སོའི་ཁྱིམ་ལ་ལོག་འདུག་སྐབས། སྤྲུལ་སྐུ་སང་གི་བསྙུན་གཞི་ཇེ་འཁྲུགས་ལ་སོང་འདུག་ཟེར་བས། བདག་གིས་བསམ་པ་ལ་ཁོང་མི་བཞུགས་པ་ཡིན་པས་ད་ལན་ཞིང་ཁམས་ལ་བྱོན་འགྲོ་ངེས་པ་ཡིན་སྙམ་ཀྱང་ཅི་ཡང་ཟེར་མ་ཕོད། དེ་ནས་ཁོང་གི་དངོས་སློབ་རྡོ་དགེ་ཨ་ལོ་དང༌། འོད་ཆོས། འཇིགས་ཆོས་རྣམས་ནད་ལས་ཅུང་ཟད་དྲག་ཡོད་པ་སྐུ་མདུན་ལ་སོང་ཚེ། སྒོ་སྤྲུལ་རིན་པོ་ཆེའི་ཞལ་ནས་ད་ང་རང་ན་སོ་ལོན་པ་དང༌། ནད་བབ་ལྕི་བས་ཅི་འགྱུར་ཆ་ཆོད་མེད་པ་འདྲ་ན། ཁྱེད་ཅག་གི་ཉམས་ལེན་དང་ཆོས་དང་མཐུན་པའི་བྱ་བ་གང་ཐད་ནས་མཁའ་འགྲོ་སྐལ་བཟང་སྒྲོན་མ་ལ་བློ་གཏོད་དང༌། ཁོང་རང་སྦས་པའི་རྣལ་འབྱོར་མ་འགྲན་བྲལ་ཞིག་ཡིན་པས། ཁྱེད་ཅག་ལོག་ལམ་དུ་མི་ཁྲིད་ངེས་པ་ཡིན། ང་རང་ནད་གཞི་ཇེ་འཁྲུགས་ལ་སོང་བ་ཁོང་ལ་ཟེར་མི་དགོས་གསུངས། འཇིགས་ཆོས་ན་རེ་ཁྱེད་ཀྱི་སྐུ་ཁམས་ཇེ་འཁྲུགས་ལ་སོང་བ་མཁའ་འགྲོས་སྙན་འདུག་ཞུས་ཚེ། ཁོང་རྣམས་ལ་བདག་གི་སར་ཡི་གེ་ཞིག་ཐམ་རྒྱ་མཛད་ནས་བསྐུར་བྱུང་བས། བདག་གིས་ཡི་གེ་འདི་ཅི་རེད་ཁྱེད་ཅག་ལ་ཅི་གསུང་གི་དྲིས་ཚེ།

གོང་གི་ལོ་རྒྱུས་རྣམས་བཤད་ཅིང༌། ད་ངེད་ཅག་ལ་ཅི་མཐའ་མི་ཤེས་ཟེར། བདག་གིས་ཡེ་གེ་དེ་ཀ་ཁ་ཕྱེས་ནས་བལྟས་ཚེ་འདི་ལྟར་སྣང༌། བདེ་ཆེན་མཁའ་འགྲོའི་འདུ་གླིང་དུ། །བདེ་བའི་འབྱུང་གནས་རྣལ་འབྱོར་ང༌། །སྒྱུ་མའི་འཁྲུལ་འཁོར་དོར་ ༣༡༥༽ནས་འགྲོ། །ཆོས་དབྱིངས་ཀློང་དུ་ཨེ་མ་ཧོ། །བདེ་ཆེན་བདེ་བའི་རྡོ་རྗེ་ཁྱེད། །འགྲོ་ཀུན་བདེ་བ་ལ་འགོད་ཕྱིར། །སྐུ་ཚེ་བསྐལ་བརྒྱར་ཞབས་བརྟན་གསོལ། །མ་འོངས་དཔལ་རིའི་ཕོ་བྲང་དུ། །འབྲལ་མེད་བདེ་ཆེན་དཔལ་སྤྱོད་ནས །ཚོམ་བུ་གཅིག་ཏུ་འཁོར་པར་ཤོག །ཅེས་གསུངས་པ་ལ། བདག་ཡིད་ཤིན་ཏུ་སྐྱོ་ཡང་བྱ་ཐབས་དང་བྲལ། དེ་ནས་ལོ་ཁྱིམ་དེ་ཀའི་ཟླ་བ་པའི་ཚེས་བདུན་གྱི་ཉིན་སྤྲུལ་པའི་སྐུ་དེ་ཉིད་ཀྱི་གཟུགས་སྐུ་ཆོས་དབྱིངས་ལ་ཐིམ་ནས། ཕྱི་རྟགས་སུ་ནམ་མཁའ་ལ་འཇའ་ཚོགས་ཤར་བ་དང༌། སྒྲ་འུར་བ་དང༌། ཅིང་ཏེ་དང་གླིང་བུའི་སྒྲ་སོགས་ཀུན་གྱི་གསལ་བོར་ཐོས་པས། ཆོས་སྒར་བ་ཐམས་ཅད་ཡིད་མ་བདེ་ཡང་ནད་ཀྱིས་མནར་བ་ཤ་སྟག་ཡིན་པས་འགྲོ་འདུག་མ་ཐུབ་ནས་བཏང་སྙོམས་ལ་སྡུག་སྒུར་བྱས་བསྡད། ད་ལྟ་དགུང་མོ་མདུན་འདུག་གི་ཕྱག་མཛོད་རྡོ་དགེ་འོད་གསལ་ཞེས་པ་ངེད་ཅག་ཆོས་སྒར་བ་རྣམས་ཀྱི་སར་འོང་ནས། སྐུ་ཞི་བར་གཤེགས་སོང་བའི་ལོ་རྒྱུས་བཤད་ཚེ། དེར་འདུས་ཐམས་ཅད་དྲན་པ་མེད་པ་ལྟ་བུར་གྱུར་ཏེ་མྱ་ངན་ཆེན་པོས་ནོན་ཅིང་ལོང་ང་ཐང་དཀྱིལ་ལ་བོར་བ་ལྟ་བུར་གྱུར་རོ། །དེ་སྐབས་འོད་གསལ་ང་རང་གི་སར་འོང་ནས་ཡིད་སྐྱོ་བའི་སྡུག་གཏམ་དུ་མ་བཤད་ཅིང༌། ཁྱད་པར་སྐུ་ཞི་བར་གཤེགས་དུས་ཅི་གསུང་གི་དྲིས་ཚེ། འོད་གསལ་ན་རེ། དང་པོ་བསྙུན་གཞི་ཇེ་འཁྲུགས་ལ་འགྲོ་སྐབས། སྒོ་ཆེན་དཔོན་རྒན་དང༌། རྡོ་དགེ་རིག་ ༣༡༦༽འཛིན་སོགས་ཀྱིས་བྱེད་རྒྱུ་མ་རྙེད་ནས། ཁྱེད་འབོད་དུ་འགྲོ་དགོས་དེས་ཕན་ཐོག་རེ་ཨེ་ཡོད་ཞུས་ཚེ། མཁའ་འགྲོ་ཁོ་རང་རིམས་ཀྱིས་ན་གྱིན་ཡོད་པས་འདི་ཀར་འོང་མི་ཐུབ། གལ་ཏེ་འོང་ཐུབ་ཀྱང་སྔར་ཁྱེད་ཅག་གིས་ལོག་ལྟ་བྱེད་པ་དེ་རེད།

མི་སྡུག་ཐུག་ན་ཁྱི་ལ་ཕྱག་འཚལ་ཟེར་བའི་དཔེ་བཞིན་ཡིན་པས་ཁོ་རང་བྱོན་ཟེར་མི་དགོས་མ་གཏོགས་དམ་སེལ་གྱིས་ཁོང་ལ་གནོད་འོང་གསུངས་ནས། སྤྲུལ་སྐུ་སང་ཁོང་རྣམས་ཀྱི་ཁ་ལ་མ་ཉན། དེ་ནས་དབོན་རྒན་གྱིས་ཕྱག་མོ་གཟིགས་ནས་ཚེ་སྒྲུབ་འཆི་བསླུ་འདོན་དགོས་གསུངས་ཏེ། དཔོན་གཡོག་བཅུས་ཚེ་སྒྲུབ་གསུངས་ནས་ད་ནངས་འཆི་བསླུའི་མགོར་ཐོན་སྐབས། བླ་སེར་རྣམས་ཀྱིས་གསོལ་ཇ་བཞེས་གྲབས་བྱས་ཏེ་ལ་ལ་དྭངས་སང་ལ་བསྡད་ཡོད་སྐབས། དབོན་པོ་དང་རིག་འཛིན་གཉིས་སྐུ་མདུན་ལ་ཐོན་བྱུང་བས། སྤྲུལ་སྐུ་སང་གིས་ཁྱེད་གཉིས་ད་དུང་མ་བྱོན་གསུངས་པས་ཁོང་གཉིས་ཕྱིར་བུད་སོང༌། དེ་ནས་སྐུ་མདུན་ལ་ང་རང་གཅིག་པུ་ཡིན་པས། ཁོང་གི་ཞལ་ནས་ཆོས་ཅན་གྱི་སྣང་བ་ཆོས་ཉིད་ལ་ཐིམ་ཞེས་པ་འདི་རེད་གསུངས། བདག་གིས་དོན་མ་གོ་ཡང་སེམས་སྡུག་ཆེ་བས་ཅི་ཡང་ཞུ་རྒྱུ་མ་རྙེད། དེ་ནས་ཡང་ཁོང་གི་ཞལ་བྱང་ཕྱོགས་ལ་གཟིགས་ནས་ལྟ་སྟངས་མཛད་ཅིང་ཕུར་བསྙེན་ཚར་གསུམ་གསུངས་ནས། དེ་བྱང་རྒྱ་དང་སློབ་མ་རྣམས་ཀྱི་བར་ཆད་ཀྱི་ཁ་གནོན་ཡིན་གསུངས། ཞལ་ཤར་དུ་གྱུ་ནས་ཁོང་གི་རྟེན་སྒམ་དེ་ ༣༡༧༽ཀ་ཁྱོད་ཀྱི་ལག་པ་དར་གྱིས་ལྗིབ་ལ་ཁྱེར་ཤོག་གསུངས། བདག་གིས་དེ་ལྟར་བྱས་ནས་རྟེན་སྒམ་ཁོང་གི་ཕྱག་ཏུ་ཕུལ་བས་དབུ་ཐོག་ཏུ་བཞག་ནས་ཡུན་གཅིག་ལ་སྨོན་ལམ་བཏབ། ཁ་ཕྱེས་ཏེ་སྒྲུབ་རྟེན་གྱི་ཕུར་བུ་གསུམ་འདུག་པས། གཙོ་ཕུར་རེད་གསུངས་ནས་དབང་བཞི་བླང༌། ལས་ཕུར་དང༌། བསྒྲལ་ཕུར་རེད་གསུངས་ཤིང་འདྲིལ་སྟངས་དང་གདབ་པའི་ཚུལ་མཛད། གསུམ་པོ་ལྷན་དུ་ཕྱག་གིས་བཟུང་ཞིང་གནས་ལྔར་གཏུགས་ཏེ་གཤེགས་བསྡུ་མཛད་ནས་ཕུར་པ་རྣམས་བདག་ལ་གནང་སྟེ། ད་འདི་རྣམས་ཁྱེད་ཅག་གི་རྟེན་བྱེད་དམ་གཞན་ལ་སྦྱིན་པ་སོགས་ཅི་དགོས་ཀྱིས་གསུངས། ཤོག་ཆག་རྣམས་ཁ་ཕྱེས་ནས་མགར་ར་གཏེར་ཆེན་དང༌། གཏེར་སྲས་དྲི་མེད། མཁའ་འགྲོ་མ་སོགས་ཀྱི་དབུ་སྐུ་ན་བཟའ་རེད་གསུངས་ནས་མེ་ལ་བསྲེགས་ཤིང་ཚིག་རོ་རྣམས་གསོལ།

དེ་རྣམས་ཀྱི་གཏེར་རྫས་རེད་གསུངས་་ནས་ཤོག་སེར་ཆོས་སྨན་ཐམས་ཅད་ཞལ་དུ་གསོལ་ཞིང༌། དབྱངས་ཅན་མའི་སྐུ་དང༌། གཞན་ཡང་སྒྲོམ་བུ་ཁ་ཤས་དར་སྣ་ལྔའི་ནང་དུ་ལྷན་གཅིག་ལ་བཞག་སྟེ། འདི་རྣམས་ལ་ལས་ཐག་རིང༌། ལ་ལས་ཐག་ཉེར་ཡོད་པའི་གཏེར་སྟོན་ཞིག་གི་ཡིན་པས། ཁྱེད་ཅག་ལ་དགོས་མེད་ན་ཁོང་རང་གིས་བདག་པོ་བྱེད་འོང༌། དེ་སྐབས་དེ་ལ་གཏོད་གསུངས་མ་ཐག་རྟེན་སྒམ་དབུ་སྔས་ལ་བཞག་ནས། ཨཱཿཨཱཿཨཱཿགསུངས་ཏེ་སྐུ་མྱ་ངན་ལས་འདའ་བའི་ཚུལ་དུ་གཤེགས་སོང་ཟེར། དེ་སྐབས་གོང་གི་གཏེར་ ༣༡༨༽རྫས་རྣམས་རང་གི་ཡིན་པར་ཤེས་ཀྱང་བཏང་སྙོམས་ལ་བཞག་གོ། །དེ་ནས་སྐུ་གདུང་རིན་པོ་ཆེ་མེ་དཀྱིལ་དུ་འོད་ཞུ་བྱེད་སྐབས། གདུང་རྟེན་ཞི་བ་རྡོ་རྗེ་སེམས་དཔའ་ཚོན་གང་བ་དང༌། ཁྲོ་བོ་རྟ་མགྲིན་ཕུར་མཇུག་ཅན་ལེབ་སོར་བཅུ་གསུམ་གྱི་ཚད་ཙམ་ཡོད་པ་དང༌། གཞན་ཡང་རིང་བསྲེལ་ལ་སོགས་རྟགས་མཚན་ཁྱད་པར་བ་དུ་མས་རྗེས་འཇུག་སྐལ་ལྡན་རྣམས་ཀྱི་དད་མོས་ཀྱི་རྟེན། མཆོད་འབུལ་བསོད་ནམས་བསགས་པའི་གནས་སུ་མཐོང་ཆོས་སུ་ད་ལྟའི་བར་དུ་བཞུགས་པའོ། །དེ་སྐབས་རྒྱལ་སྲས་སྐུ་མདུན་དུ་སྐེ་བསམ་ཞེས་པས་ཡི་གེ་ཞིག་ཕུལ་བྱུང་བས། བདག་གིས་ཅི་ཡིན་མ་གོ་ནས་རྒྱལ་སྲས་སྐུ་ནུའུ་འཇིགས་མེད་དཀོན་མཆོག་ལ་ཡི་གེ་དེ་སུས་བསྐུར་བ་རེད་དྲིས་པས། ཁོང་ན་རེ། སྤྲུལ་སྐུ་དྲི་མེད་སང་གིས་བསྐུར་བ་རེད། དེ་དང་མཉམ་དུ་ཁྱོད་རང་ལ་ཡང་ཡི་གེ་ཞིག་བསྐུར་འདུག་ཟེར། ཡང་བདག་གིས་རྒྱལ་སྲས་ལ་ང་རང་ལ་བསྐུར་བའི་ཡི་གེ་དེ་ཀ་བདག་ལ་ཨེ་གནང་ཞུས་ཚེ། ཁོང་གི་ཞལ་ནས་ཡི་གེ་ཁྱོད་ལ་སྦྱིན་ཡང་ཆོག མ་སྦྱིན་ཡང་ཆོག་གི། མདོ་རྩ་སྤྲུལ་སྐུ་ཁོ་རང་ད་ལོ་མཁྱེན་སྤྲུལ་གྱི་ཀེགས་ཐོག་ལ་ཐོན་ཡོད་པས། དེའི་རྐྱེན་སེལ་དུ་ཁྱོད་དང་ལྷན་དུ་ཡུམ་ཀའི་ཚེ་སྒྲུབ་ལ་ཟླ་བ་གཅིག་ལ་བསྡད་ན་བར་ཆད་སེལ་ངེས་པ་ཡིན། བླ་མ་ཉག་བླ་དང༌། ཨ་འཛོམ་སང༌། སྒོ་སྤྲུལ་སང་སོགས་ཀྱི་སྔར་ནས་གསུངས་པ་དང༌། །ད་ལན་ཡང་ཉག་བླ་སང་དང༌།

བླ་མ་མང་པོས་ཡང་ལུང་དུ་ ༣༡༠༽བསྟན་ནས། བསོད་སྤྲུལ་སང་དང༌། རྡོར་དགྲ་ཡབ་ཡུམ་སོགས་ཀྱི་བཀའ་གྲོས་མཛད་ནས། ངེས་པར་ཡི་གེ་ཐོན་བྱུང་བས་འགྲོ་དགོས། མིན་ཀྱང་ཁྱོད་ཁོང་ལ་སྦྱིན་ཡོད་པ་ཡིན་པས། བདག་པོ་འོང་དུས་ཐབ་ཟངས་སྦྱིན་ཟེར་བ་ལྟར། ང་རང་གི་སེམས་ལ་མི་བབ་རྒྱུ་ཅི་ཡང་མེད་གསུངས་ཤིང་དེ་ཀར་འགྲོ་ཐག་བཅད་ནས་ཡིག་ལན་བསྐུར་བ་སོགས་མཛད། དེ་སྐབས་བདག་གིས་ཐུབ་བཟང་དང༌། འཇིགས་མེད་དཀོན་མཆོག་གཉིས་ལ་རྒྱལ་སྲས་ཀྱིས་དེ་ལྟར་གསུངས་ཀྱང༌། གསང་ཐབས་ཙམ་ལ་འགྲོ་བ་མ་གཏོགས་ཀུན་གྱིས་མངོན་གྱུར་དུ་འགྲོ་གྲབས་མ་བྱས་ན་སྙམ་གི། ད་ཕན་ཆད་ང་རང་ལ་ཡང་བསམ་དགོས་རེ་ཡོད་པས། བྱ་བ་གང་ཐད་ནས་གཏེར་སྟོན་བླ་བྲང་ལ་ང་རང་སྦྱིན་ཡོད་ཟེར་བ་དེ་མ་བསྒྲགས་ན་སྙམ་གི་སྨྲས་ཚེ། ཁོང་གཉིས་ཀྱིས་ཀྱང་དེ་ལྟར་བསམ་ཀྱང་འོ་སྐོལ་རྒྱལ་སྲས་སང་གིས་མི་སྐད་མི་ཤེས་པ་འདྲ་ཟེར། དེ་ནས་ངེད་དཔོན་གཡོག་འབྲོང་སྐོར་ལ་འགྲོ་དགོས་སྨྲས་ཏེ། རྒྱལ་སྲས་སྐུ་མཆེད་དང༌། ངེད་མ་བུ་གཉིས། ཐུབ་བཟང་བཅས་ཐོག་མར་འབྲོང་སྐོར་ལ་ཕེབས་ནས། མཁར་འགབ་མགར་སྐོར་ནང་དུ་ཐོན་སྐབས། བློ་ཆོས་སང་གི་ཟུར་ལ་ཞག་ཁ་ཤས་སུ་བཞུགས། དེ་དུས་བློ་ཆོས་དང༌། རྒྱལ་སྲས་སྐུ་མཆེད། ཐུབ་བཟང་སོགས་བཟའ་མི་ལྷན་དུ་འཛོམ་སར། ང་རང་སྔར་བསྐལ་བ་ཡོས་བུའི་ལོར་གཏེར་སྟོན་སང་ལ་སྦྱིན་རབ། རྒྱབ་ཕ་མིང་མེད་པའི་རྐྱེན་གྱིས་གསལ་སྒྲོན་ཁབ་ཏུ་ ༣༢༠༽བཞེས་ནས་གཟའ་སྡུག་གཏད་རབས། རྒྱུ་རྫས་ལ་ཁྱད་ཕྱེས་ནས་རྒྱལ་སྲས་ཀྱི་ཕྱག་རྫས་ངེད་མ་བུས་ལོངས་སྤྱོད་མི་ཆོག་རབས་ཐམས་ཅད་བཤད་ནས། ད་ལན་གྱི་སྐབས་སུའང་དགོས་མེད་བྱས་ཤིང་གསང་ཐབས་ཙམ་ཡང་མི་ཆོག་པར་མངོན་གྱུར་དུ་འགྲོ་དགོས་པ་ཡིན་པས། ད་སྔ་ནི་རང་ཐད་ནས་དམན་ས་བཟུང་སྟེ། ཁྱེད་མགར་ར་སང་གིས་ཅི་བསྒོས་ཀྱི་བཀའ་བསྒྲུབ། ཅི་བགྱིས་ཀྱི་ལས་ཀ་བྱས་ནས་གོ་གཡོག་ངན་པ་ལྟ་བུའི་དཀའ་ལས་དཀའ་ཚེགས་བྱས་པ་ཡིན་མ་གཏོགས།

ང་རང་ལོ་བཅུ་གསུམ་གྱི་དུས་ནས་མ་དང་མཁའ་འགྲོའི་ལུང་བསྟན་ཏེ། ཐབས་གྲོགས་ཆོས་བདག་གཏེར་སོགས་གར་ཡོད་ང་རང་གིས་ཤེས། ཁྱེད་རྣམས་ཀྱིས་བསྟན་མི་དགོས་ཀྱང༌། ང་རང་ཁྱེད་ཅག་ལ་ཤིན་ཏུ་གནོད་འདུག་པས། མཐོ་དམན་ཀུན་ལ་སྦྱིན་ས་མ་ཐོན་པ་ལྟ་བུར་བྱེད་འདུག་པས། ད་ཕན་ཆད་དབུས་མོས་བྱ་བ་མ་ཐོན་ནས། གཏེར་སྟོན་སྤྲུལ་སྐུ་མདུན་དུ་འགྲོ་འདུག་བྱེད་ཀྱིན་ཡོད་ཟེར་བ་ཁྱེད་ཅག་སུའི་ཐད་ནས་སྨྲས་ཚེ། ང་རང་གི་སེམས་ལ་བསམས་ཡོད་པའི་བྱ་བ་དེ་མ་འགྲུབ་བར་དུ་དམ་བཅའ་ལྷོད་མེད་ངེས་པ་ཡིན། དེ་བས་ད་ལན་འུ་ཅག་སྤྲུལ་སྐུ་སང་གི་སྐུ་མདུན་ལ་འགྲོ་མི་འགྲོ་ཁྱེད་རྣམས་གྲོས་གྱིས། མི་འགྲོ་སྙམ་ན་ང་རང་གི་ཐད་ནས་འགྲོ་དགོས་ཟེར་རྒྱུ་ཚིག་གཅིག་ཀྱང་མེད་སྨྲས་ཚེ། རྒྱལ་སྲས་དཔོན་གཡོག་གིས་ཅི་ཡང་མི་གསུངས་པར་བཞུགས་འདུག བློ་ཆོས་ཀྱིས་ཁོང་མགར་ར་སང་ ༣༢༡༽གིས་བྱ་བ་མ་ཐོན་རབས་དང༌། ཁྱད་པར་ད་ལན་གཏེར་སྒར་ལ་མི་འགྲོ་ཐབས་མེད་ཡིན་འདུག་པས་ཁྱོད་མ་འཆུགས་ཟེར། ཡང་བདག་གིས་ང་མི་འཆུགས་པར་ཅི་ལས་རྒྱུ་ཡོད། ང་རང་གི་ཐད་ནས་ད་ལྟ་མ་འོངས་གཉིས་ཀྱི་བྱ་བའི་ལོ་རྒྱུས་ཞུས་ཚར་བ་དེ་ཀ་ཡིན་སྨྲས་ཚེ། བློ་ཆོས་ན་རེ་དེ་དག་ལོས་ཡིན། ངེད་ཀྱིས་རང་བྱ་མ་ཐོན་པའི་རྐྱེན་གྱིས་ད་ལན་ལྟ་བུ་ཞིག་ལ་ཡང་ཅི་དགོས་མི་ཤེས་པར་བྱས་འདུག་ཀྱང་བྱ་ཐབས་མེད། ཁྱོད་མ་འཆུགས་ཟེར་རྒྱུ་དེ་སྤྲུལ་སྐུ་དྲི་མེད་སང་གིས་ཁོང་ལ་རྒྱལ་སྲས་ཀྱིས་སྦྱིན་ཡོད། ད་ཁྱེད་སྐུ་མདུན་ལ་འདུག་དགོས་འདྲ་གསུངས་ན། དེའི་དབང་དུ་མི་གཏོང་ཐབས་ཁྱོད་མ་འཆུག་རེམ་རེམ་ཟེར། ཡང་བདག་གིས་ལུགས་གཉིས་གང་ཐད་ནས་ང་རང་གི་བྱ་བ་འདི་ཕྱིས་ཐུབ་པ་བྱེད། ད་སྔའི་ཐང་[ དཔེ་ལྟར ]རྒྱལ་སྲས་ཀྱིས་ཅི་གསུངས་མི་ཤེས་མ་གཏོགས། སྤྲུལ་སྐུ་སང་གིས་ང་རང་ལ་གསུང་ཡིག་བསྐུར་བའི་ནང་དུ་རྒྱལ་སྲས་ཀྱི་ཐུགས་བབ་མེད་ཚེ་འོང་མི་ཉན་གསུངས་ཡོད་པ་ཁྱོད་ཀྱིས་གསལ། རྒྱལ་སྲས་ལ་བསྐུར་རྒྱུའི་ཡི་གེ་ང་རང་གིས་མ་མཐོང་ཅི་གསུངས་ཡོད་མ་གོ་སྨྲས།

དེ་ནས་ངེད་དཔོན་གཡོག་འབྲོང་སྐོར་ལ་སོང་ནས་རིམ་གྱིས་ཡིད་བཞིན་ནོར་བུའི་སྐུ་མདུན་ལ་སོང་ནས་མཇལ་འཕྲད་མཛད་ཅིང་ཞག་ཁ་ཤས་སུ་བཞུགས་ཏེ། སྤྲུལ་སྐུ་རྣམས་ཀྱིས་དབང་ལུང་གསན་རེས་མཛད། ཁྱད་པར་ང་རང་རྗེ་དེ་ཉིད་ཀྱིས་སྨིན་གྲོལ་དུ་བཀོད་ནས་མིང་གི་ཅོད་པན་བསྩལ། ༣༢༢༽དེ་ནས་རང་གཏེར་ཆོས་ཉིད་མཁའ་འགྲོའི་གསང་མཛོད་ཀྱི་ཁ་བྱང་རྗེའི་བཀའ་མ་བཟོད་ནས་ཕྱག་ཏུ་ཕུལ་བས་ངོ་མཚར་རྟེན་འབྲེལ་དུ་མའི་གསོས་སུ་མཛད། ང་རང་ལ་མཁའ་འགྲོའི་བརྡ་འཕྲུལ་དོན་འབྱེད་དཀའ་བ་ཞིག་ཡོད་པ་དེ་ཀའི་དོན་རྗེ་དེ་ཉིད་ཀྱིས་དགོངས་ཏེ། དོན་ལན་མཛད་པ་གཏེར་གཞུང་དུ་གསལ། དེ་སྐབས་བདག་གིས་སྒོ་སྤྲུལ་སང་གིས་དེ་ལོ་ངེད་མ་བུ་ཁྱེད་ཀྱིས་སྐྱབས་ན་དེས་དགའ། དེ་མིན་སུས་ཕན་པར་དཀའ་འདུག་གསུངས་པས་དེ་ལུགས་ཐུགས་ནས་མ་འདོར་བར་ཞུ་ཞུས་ཚེ། རྗེ་དེ་ཉིད་ནས་ཀྱང་བྱིས་པ་ལ་ཡ་བསྲུང་དང༌། ང་རང་ལ་ཚེ་དབང་ཚེ་འགུགས་སོགས་མཛད་ཅིང་གཅིག་ལ་གཅིག་བརྟེན་ནས་དེས་རེས་ཕན་གྱིས་སྐུ་ཚེའི་བར་ཆད་ཞི་བར་བྱུང་ངོ༌། །དེ་ནས་རྗེ་དེ་ཉིད་ཀྱིས་དངོས་རྫས་རིན་ཐང་ཆེ་བ་དང༌། བཀྲ་ཤིས་པའི་རྫས་ཀྱི་རི་མོ་བཀྲ་བའི་བཞུགས་གདན་ལྷ་ཏེག་བཞང་པོས་སྐྱེས་བཅས་རྒྱལ་སྲས་སང་ལ་ཕུལ་བས། ཁོང་ཐུགས་ཤིན་ཏུ་དགྱེས་པར་མཛད་ཅིང་ཕན་ཚུན་ཐུགས་མཐུན་གཞུང་བཟང་གི་གསོས་སུ་སྨན་པ་དང༌། རང་ཡང་རྩ་བའི་གཟུངས་མ་ལྟ་བུར་ཐུགས་བརྩེ་བ་ཆེན་པོས་རྗེས་སུ་བཟུང་ཞིང༌། ཁྱད་པར་ཡུལ་དུས་ཀྱི་རྐྱེན་གྱིས་ཐུགས་སུན་མི་མངའ་ཞིང་སྐུ་ཚེ་ཞབས་པད་བརྟན་ཐབས་སོགས་ཞལ་གྱིས་བཞེས། རང་ནས་ཀྱང་ཐབས་གང་དྲག་གིས་ངེས་མེད་ཀྱི་གནས་སུ་མི་འགྲོ་ཞུས་ཏེ། ཐུགས་ཡིད་གཅིག་འདྲེས་ལྟ་བུའི་སྒོ་ནས་ཐབས་ ༣༢༣༽ཤེས་འདུ་འབྲལ་མེད་པའི་ཐུགས་བསྐྱེད་སྨོན་ལམ་མཛད་ནས། ངེད་ཅག་རང་གནས་ལ་བཞུད་དོ། །དེ་དག་གི་སྐབས་སུ་སྒོ་སྤྲུལ་རིན་པོ་ཆེའི་ཞལ་གཟིགས་ལུང་བསྟན་གྱི་སྐོར་རྣམས་གཏེར་གཞུང་དུ་གསལ།

དེ་ནས་ལོ་དེའི་ཟླ་བ་བརྒྱད་པའི་ཚེས་བཅུའི་ཚེས་བཅུའི་ཉིན་རྒྱལ་སྲས་སང་གདུལ་བྱར་སོང༌། ངེད་མ་བུ་གཉིས་དང༌། ཐུབ་བཟང་དང༌། ཆོས་ཕྲེང་སོགས་ཀྱིས་དུས་མཆོད་འདོན་ནས་རྗེས་ཆོག་དང་བཅས་པ་ཚར་རྗེས། ང་རང་གི་ལུས་པོ་སྔར་ལྟ་བུར་མ་ཡིན་པར་མི་བདེ་བའི་རྣམ་པ་ཅུང་ཟད་བྱུང་འདུག་པས། བདག་གིས་ཅི་ཡིན་སྙམ་ནས་བསྡད་ཡོད་སྐབས་གློ་བུར་དུ་བུད་མེད་མཛེས་པ་ཡིད་དུ་འོང་བ་དར་དཀར་གྱི་ནབ་བཟའ་གསོལ་ཞིང་རིན་པོ་ཆེ་དུ་མས་བརྒྱན་པ་གཉིས་ང་རང་གི་མདུན་ཐད་དེ་ཀར་འོང་ནས་འདི་སྐད་ཟེར། ཨེ་མ་ཨེ་མ་ངོ་མཚར་ཅན། །སྐྱོན་གྱིས་མ་གོས་གཟུགས་ཀྱི་སྐུ། །སངས་རྒྱས་སྤྲུལ་པ་འདི་རུ་བྱོན། །ལྷར་བཅས་འགྲོ་བའི་གཉེན་གཅིག་པུ། །སེམས་དཔའ་དེ་ལ་བདག་ཅག་བརྩེ། ཞེས་ཟེར་ནས་མི་སྣང་བར་གྱུར་མ་ཐག་དགུང་མོ་དབང་གི་དུས་སུ་མ་ལ་གནོད་པ་མེད་པར་མགོ་མཇུག་མ་ལོག་པར་སྐྱེས་བྱུང་བས། ཡང་བདག་གིས་བསམ་པ་ལ་སྔར་ལྟར་བུ་ཤི་ཡོད་པར་འདྲ་སྙམ་ནས་བལྟས་ཚེ། ཁོ་རང་སྐྱིལ་ཀྲུང་བཅས་ནས་ཀཱི་ལི་ཀཱི་ལ་ཡ་ཧཱུཾ་ཕཊཿཞེས་ལན་གསུམ་བརྗོད་པ་དང༌། གནས་ཁང་ཐམས་ཅད་འོད་ཀྱི་ལེར་སོང་བས། ཆོས་ཕྲེང་སོགས་ཀྱིས་ཅི་རེད་ཟེར་བ་ལ། བདག་ ༣༢༤༽གིས་ཉི་མ་ཤར་བ་རེད་སྨྲས་པས། དེ་ལྟར་མིན་པར་གོ་ནས་ཐམས་ཅད་ཀྱིས་དགའ་སྤྲོ་ཆེན་པོ་བྱེད་འདུག དེ་ནས་མགྲོན་པོ་ཞིག་ལ་རྐྱེན་བྱས་ཏེ་བྱིས་པ་ལ་ནད་ཕོག་པས་གསང་མ་ནུས་པར་ཆོས་སྒར་བ་རྣམས་ལ་རིམ་གྲོ་བཅོལ། ཁྱད་པར་ཡུལ་ཕྱོགས་དེ་ཀའི་གཏེར་སྟོན་ཆོས་ཉིད་གླིང་པར་ལུང་བསྟན་ཞུས་ཚེ། ཁོང་གི་ཞལ་ནས་དམ་སེལ་གྱི་རྐྱེན་རེད། ཆོས་སྒར་བས་ཡིག་བརྒྱ་ཚོགས་བསྐང་ལ་སོགས་པ་ཅི་ལྕོགས་གལ་ཆེ་བར་འདུག་པས། དེ་ལྟར་བསྒྲུབས་ནས་ཟླ་བ་དྲུག་གི་བར་དུ་ཕྱིའི་མ་དང་ཐུག་འཕྲད་མི་ཉན། དེ་ལྟར་ལྡན་ན་སྐྱོན་མེད་ངེས་པ་འདྲ་གསུངས། བདག་གིས་ངའི་སྤྲང་ཕྲུག་ལ་ཆོས་སྒར་བས་དམ་སེལ་འགྲོ་དོན་ཅི་ལ་ཡོད་ཟེར་མི་ཕོད།

ཁོ་རང་ཤི་སོང་ཡང་ཅི་ཐབས་སྨྲས་ཚེ། སྒོ་སྤྲུལ་རིན་པོ་ཆེའི་དངོས་སློབ་ཁྲ་བླ་སྙན་གྲགས་དང༌། དཔལ་ལྡན་རྒྱ་མཚོ་རྣམས་ཀྱིས་དེ་ལྟར་ཟེར་མ་ཕོད་ཀྱང༌། འུ་ཅག་གིས་འདོན་བྱ་ཞུ་རྟེན་ཞིག་བཞག་ནས་བླ་སེར་ཆད་འབུག་མི་ཞན་ཞུས་ན་ཆོག་ཟེར་བས། དེ་ལྟར་བྱས་ཚེ་ནད་ལས་ཅུང་ཟད་གྲོལ། དེ་སྐབས་རྒྱལ་སྲས་སང་བྱོན་ནས་རིམ་གྲོ་སོགས་ལ་རྒྱུ་རྫས་དུ་མའི་མཐུན་རྐྱེན་མཛད་རོགས་དང༌། ཕྱིའི་མགྲོན་པོ་ནང་དུ་འོང་མི་ཉན་གསུངས་པ་ཐུགས་ཁུར་མཛད་ནས་དེ་ལྟར་དགོས་གསུངས་ཏེ། མཐུན་རྐྱེན་ཕུན་སུམ་ཚོགས་པ་མཛད་ཅིང་བྱིས་པ་སྲི་ཀེགས་ལས་ཐར་ཏེ། གཞི་ལ་བདེ་སྐྱིད་འགྲན་ཟླ་དང་བྲལ་བ་བྱུང་ངོ༌། །དེ་ནས་རང་ལོ་ ༣༢༥༽ཉེར་དགུའི་ལོར་སྦས་གནས་རྣམས་ཀྱི་ནོར་གཏེར་འདོན་པའི་དུས་ལ་བབ་སྟེ། ཐོག་མར་སྨར་གྱི་རྫ་ཁྲ་ཞེས་པ་རིན་ཆེན་མཁའ་འགྲོའི་འདུ་གནས་ཞིག་ཡོད་པ་འདྲ། དེའི་གཏེར་སྤྱན་འདྲེན་རྒྱུའི་རྟེན་འབྲེལ་འགྲོགས་ན་ནོར་གཏེར་ཐམས་ཅད་ལོན་པར་སྣང་ཚེ། གཏེར་སྒོ་གར་ཡོད་གསལ་བོ་ཞིག་མ་བྱུང་ནས་བཏང་སྙོམས་ལ་ཡོད་སྐབས། ནུབ་གཅིག་རྨི་ལམ་ལ་སང་ལྕམ་འབྲུག་མོ་ཡིན་སྐད་པའི་མི་མོ་མཛེས་མ་རིན་ཆེན་རྒྱན་ལྡན་ཞིག་གིས་འདི་སྐད་ཟེར། ཨོཾ་ཏཱ་རེ་ཏུཏྟ་རེ་ཏུ་རེ་སྭཱ་ཧཱཿ ས་འདི་འདྲའི་ས་ངོ་མ་ཤེས་ན། །གནས་འོད་གསལ་མ་བུའི་འདུ་ཁང་རེད། །སྨན་ང་འདྲའི་ང་ངོ་མ་ཤེས་ན། །ང་གཉུག་སེམས་ཡིད་བཞིན་ནོར་བུ་ཡིན། །ང་ལྷ་ལུས་ཐོབ་པའི་མི་མོ་ཡིན། །གསལ་སྒྲིབ་མེད་པའི་མེ་ལོང་ཡོད། །ཕྱི་ལྟར་ན་སང་ལྕམ་འབྲུག་མོ་ཡིན། །ནང་གསང་ཡུམ་གྲུབ་པའི་རྒྱལ་མོ་ཡིན། །གསང་བ་ལྟར་ཨཱརྻ་ཏཱ་རེ་དཀར། །ང་གཞན་མའི་མོ་དང་འདྲ་ལི་མིན། །ཁྱེད་གཏེར་ལ་དབང་བའི་རིགས་བཟང་ལ། །གཏེར་སྒོ་ང་ཡིས་བཤད་ཀྱིས་ཉོན། །གཡས་ཀྱི་རི་དང་གཡོན་གྱི་རི། །གསེར་ཉ་མདུན་འགྲོས་བྱེད་འདྲའི་དབུས། །རྒྱལ་པོ་གདན་ལ་བཞུགས་འདྲའི་གནས། །རྩེ་མོ་ཕྲ་བ་རྡོ་རྗེ་བྲག

།སྐེད་པ་རྔམ་པ་རྫ་ཡིས་བཟུང༌། །རྩ་བ་བཅུད་པ་སྤང་ལྗོངས་དང༌། །འདབས་འཁོར་ན་བ་ལྗོན་ཤིང་རྒྱས། །གཡས་གཡོན་གསེར་མཁར་གཡུ་མཁར་ནི། །མཎྜལ་དབྱིབས་འདྲ་གཉིས་ཀྱི་དབུས། །དུང་སྐྱོང་དཀར་པོའི་ ༣༢༦༽བཞུགས་གནས་ནི། །དར་དཀར་གནམ་ལ་ཕྱར་འདྲ་ཡོད། །ནོར་མི་དགོས་རང་གི་ཕྱོགས་ནས་གསལ། །ལྷོ་གསེར་གྱི་ཉི་མ་འོད་པོ་ཆེ། །གཉིས་སྐྱེས་ཀྱི་མདངས་དང་འཕྲད་པའི་དུས། །མཁྱེན་རྩེ་ལྷའི་སྤྲུལ་པ་དབང་ལྡན་ཅན། །མིང་པྲ་ཝ་མ་ཏི་ལས་ཀྱིས་བསྐུལ། །ཆོས་མཁའ་འགྲོའི་ཐུགས་ཏིག་དང་འཕྲད་ན། །ཁོང་རང་ནོར་འཛིན་པའི་སྐྱེས་བུ་འབྱུང༌། །ཆོས་བརྒྱད་ཀྱི་ཡུལ་ལ་མགོ་མཁོར་ན། །རྟེན་འདི་རུ་གཅེས་ནོར་བདུད་དབང་སོང༌། །ནུབ་རྫ་སྟོད་རོང་གི་ཉེ་ཆ་ན། །སྔོན་ལས་ཀྱིས་འབྲེལ་བའི་དཔའ་བོ་ནི། །མིང་(Dakini letter here) ཞོས་པ་འབྱུང༌། །གྲོགས་ཤ་ཟའི་རིགས་ཀྱིས་མ་བསྒྱུར་ན། །ལས་ལྷག་མ་ཁྱོད་དང་སྨོན་ལམ་འཛོམ། །ཉག་རོང་ཤོད་ནས་ཨ་ཙར་སྤྲུལ་པ་ནི། །སྔགས་རིགས་ཀྱི་སྐྱེས་བུ་(Dakini letter here)མིང༌། །དཔལ་དེ་ལ་ཡི་དམ་སྒྲུབ་སྐོར་གཏོད། །སྒྲུབ་ཚུགས་ཀྱི་རང་ས་བཟུང་གྱུར་ན། །དོན་གཉིས་ཀྱི་མཛད་པ་ངང་གིས་འགྲུབ། །གནས་མི་རིང་རང་གནས་ཉེ་བའི་སར། །ཟབ་གཏེར་གྱི་ཡིག་རིས་འདུ་བྱེད་པ། །ལས་ལྡན་པ་པདྨའི་མིང་ཅན་འབྱུང༌། །འདམ་ཁྲོད་ཀྱི་སེང་གིས་མ་བསྒྱུར་ན། །རྟེན་འདི་རུ་དཔལ་རིར་འཁོད་པར་ངེས། །ཤཱི་ལའི་མིང་དུས་སུ་འཕྲད་པར་ངེས། །བཛྲ་མིང་ལྷོ་ཡི་གཏེར་འཁོར་ཡིན། །སུ་རྻའི་མིང་ཤར་ཀྱི་གཏེར་འཁོར་དང༌། །རཏྣའི་མིང་ནུབ་ཀྱི་གཏེར་འཁོར་དང༌། །མཐུ་སྟོབས་མིང་བྱང་གི་གཏེར་འཁོར་ཚུལ། །དུས་དུས་སུ་སྨོན་ལམ་དབང་གིས་འཛོམ། །རེ་འགའ་ནི་གཏེར་ ༣༢༧༽ལ་ཕན་པའི་གྲོགས། །རེ་འགའ་ནི་ཆོས་འཛིན་ཚུལ་དུ་འབྱུང༌། །གནས་བྲག་དཀར་གསུམ་གྱི་ཟབ་གཏེར་དེ། །དུས་ངུར་མོ་ནས་ཁྱུ་མཆོག་ཚུན་ཆད་དུ། །རང་ནོར་རྣམས་བདུད་ཀྱི་དབང་མ་གཏོང༌། །ལས་བྱ་བ་འགྲོ་དོན་ཁོ་ནར་འབོད། །སྐལ་མེད་ཀྱི་སྐྱེས་བུའི་བདེ་བ་སྤོངས། །གྲོགས་ངན་པའི་ངག་གིས་བློ་མ་བསྒྱུར། །བློ་རྩེ་གཅིག་པད་འབྱུང་རྗེ་ལ་གཏོད། །རང་ཉམས་རྟོགས་ཡུལ་ལ་མ་འདོམས་པར། །གྱི་ནའི་ཚུལ་དམན་ས་བཟུང་གྱུར་ན། །ཚེ་ཆོས་ཀྱི་བར་ཆད་སྐབས་སྐབས་སེལ། །འཁོར་སློབ་གྱི་གདུལ་བྱ་རྒྱས་པའི་དུས། །རིགས་ཅན་གྱི་གྲོགས་དང་མི་འབྲལ་གལ། །ཆོས་འཛིན་གྱི་སྐྱེས་བུ་དུས་སུ་འཕྲད། །ནོར་མི་དགོས་རང་སྐལ་ཆོས་ལ་སྤྱོད། །གནས་དུས་ཀྱི་རྐྱེན་དང་འཕྲད་པའི་ཚེ། །བརྟུལ་ཞུགས་ཀྱི་གོ་ཆ་མ་ཞན་དགོས། །ཁྱོད་ཡིད་ལ་བཅུག་པའི་སེམས་དཔའ་ཏེ། །སྔོན་སྐྱེ་བ་མང་པོར་ཁྱོད་དང་འགྲོགས། །ལས་རྟེན་འབྲེལ་གཅིག་གིས་བསྡུས་གྱུར་ཀྱང༌། །དུས་རེ་ཞིག་ལྷན་འཛོམ་སྐལ་བ་དབེན། །སླར་སྨོན་ལམ་དབང་གི་ལས་ཀྱིས་བསྒྱུར། །གནས་རྡོ་རྗེའི་རྫོང་དུ་གཅིག་ཏུ་འཁོད། །གཏེར་གཉིས་ཀྱིས་གདུལ་བྱ་ཐབས་ཀྱིས་འདྲེན། །ལས་མཐའ་མ་བདུད་ཀྱིས་མ་བསྒྱུར་ན། །བདུན་ཅུ་ནས་མཁའ་སྤྱོད་ཞིང་དུ་ཡིབ། །གནས་ཤམ་བྷ་ལ་ནས་ང་དང་འཕྲད། །བརྡ་གོ་འམ་ནེ་ཆུང་ལྷ་མོ་ལོ། །ཞེས་ཟེར་ནས་མི་སྣང་བར་གྱུར་ཏོ། །དེའི་ཉིན་སྔ་མོ་ང་རང་ནོར་གྱི་རྫི་བུ་ལ་སོང་ནས་གླུ

༣༢༨༽འདི་བླང་ངོ༌། །ཀྱཻ་མ་ཀྱེ་ཧུད་འཁོར་བའི་གནས་ཚུལ་ལ་བསམ་ན། །ཉིན་མཚན་མེད་པར་སེམས་གཏིང་སྡུག་བསྔལ་ལས་མི་འདུག །ལྷོ་ཕྱོགས་ཆར་སྤྲིན་ནག་པོའི་ཁ་དོག་ལ་བསམ་དུས། །ཚེ་རོགས་ངན་པའི་ཞལ་གྱི་དཀྱིལ་འཁོར་དེ་དྲན་བྱུང༌། །དབྱར་རྔའི་སྒྲ་སྐད་ལྷང་ལྷང་རྒྱུན་མེད་དུ་སྒྲོག་དུས། །ཚིག་རྩུབ་འཐབ་མཁོན་འཁོར་ལོ་བསྐོར་བ་དང་འདྲ་མཚུངས། །སེར་བ་དྲག་པོས་སྐྱེད་ཚལ་མེ་ཏོག་ཀུན་བཅོམ་དུས། །རང་གཞན་དགེ་སེམས་ཁོང་ཁྲོས་འཇོམས་པ་དེ་དྲན་བྱུང༌། །ལུགས་གཉིས་དྲིན་གྱིས་སྐྱོང་མཛད་མཚུངས་མེད་ཀྱི་འདྲེན་མཆོག། འཇིགས་བྲལ་ཆོས་ཀྱི་བློ་གྲོས་དཔལ་རི་ལ་ཡིབ་སོང༌། ཁོ་མོའི་སྙིང་གི་ནོར་བུ་ཐབས་གྲོགས་ཀྱི་མཆོག་གྱུར། །རྣལ་འབྱོར་བི་མ་རསྨི་ས་ཐག་གིས་ཕྱེས་སོང༌། །ང་རང་གཏེར་ལ་དབང་ཡང་གཞན་འབངས་སུ་གྱུར་ཏེ། །དལ་མེད་མི་ཡི་གོ་བསྲུང་བྲན་ཁོལ་ལ་ལུས་སོང༌། །ཐབས་གྲོགས་མཆོག་དེའི་བཀའ་བཙན་ཟབ་མོ་དེ་མེད་ན། །དྭ་ཕྲུག་མིང་སྲིང་གཉིས་བཅས་ངེས་མེད་ལ་འགྲོ་སྙམ། །ཨ་ལ་ཀུ་རེ་ཡིན་ནོ་མདོ་མེད་ཀྱི་བུ་མོ། །འགྲོ་སྣང་སེམས་ལ་ཆར་ཀྱང་འགྲོ་ཉིན་ནི་མེད་པས། །དགོས་མེད་བློ་སྣ་མང་པོའི་བྱ་བ་དེ་སྐྱུར་ཐོངས། །སྔོན་བསགས་ལས་འཕྲོ་ཡོད་ན་བསླུ་མེད་དུ་ལོས་སྨིན། །དེ་བས་སེར་བ་འབབ་གིས་རང་ཁྱིམ་ལ་བུད་སོང༌། །ཞེས་རང་གིས་རང་ལ་རྨོངས་གླུ་རེ་བླང་ནས་སེམས་གསོས་བྱེད་སྐབས། དམ་ཅན་སྐྱེས་བུ་རྡོ་རྗེ་ལེགས་ ༣༢༩༽པ་འོང་སྟེ། ང་རང་གི་གནས་ཚུལ་ཞིབ་པར་དྲིས་ནས་ཁོང་གི་འདོད་དོན་དུ་གནས་ཚུལ་ཟུར་ཙམ་བྲིས་པ་གཏེར་གཞུང་དུ་གསལ། དེ་ནས་ཉིན་གཅིག་ཐུབ་བཟང་ཁྲའི་ནང་དུ་ནོར་ཚོལ་བར་སོང་བས་ནོར་མ་ལོན་པར་ཡུན་རིང་བ་ཞིག་འགོར་ནས་ཐོན་བྱུང༌། བདག་གིས་ཁྱེད་ནོར་མེད་ན་མྱུར་བར་མི་འོང་བར་ཅི་བྱེད་འདུག་སྨྲས་ཚེ། ཐུབ་བཟང་ན་རེ། ང་རང་གིས་ཡིད་དུ་འོང་བ་མི་འདྲ་བའི་རིགས་དཀོན་ཞིག་འདུག

དེ་ལ་བརྟག་དཔྱད་ཞིབ་པར་བྱས་ན་ཁྱེད་ཀྱི་གཏེར་གནས་འདྲ་ཨེ་ཡིན་སྙམ་ནས་རི་སྐེད་མན་ཆད་བར་དུ་སོང་ནས་བལྟས་ཚེ། རི་རྩེ་བྲག རི་སྐེད་རྫ། རི་རྩ་སྤངས། དེའི་གཡས་གཡོན་ཐམས་ཅད་དུ་ན་བ་དང་རྩི་ཤིང་མེ་ཏོག་ལ་སོགས་པ་གང་འདུག་བྲག་གི་རྩེ་ལ་རྒོད་ཚང་ཡོད་པས་བྱ་རྒོད་ཀྱིས་རྒྱུན་དུ་སྐོར་བ་བྱེད་འདུག་ཟེར། བདག་གིས་མཁའ་འགྲོའི་ལུང་བསྟན་དང་འདྲ་མཚུངས་གི་སྙམ་ནས་འདི་སྐད་དྲིས། རི་དེ་ཀའི་ངོས་ལ་ཆུ་འགོ་ཞིག་ཨེ་འདུག་སྨྲས། ཁོང་ན་རེ་རིའི་ངོས་སར་ཆུ་མགོ་ཡོད་པ་མ་མཐོང༌། གཡས་ཕྱོགས་སར་རི་འབུར་ཆུང་ཆུང་གཉིས་ཀྱི་བར་དུ་ཆུ་འགོ་ཞིག་ཡོད་པར་སྣང་ཡང་ཟུར་ལ་མ་སོང་ཟེར། ནངས་སྔ་མོ་ཁྱོད་ཀྱིས་རྟ་གཉིས་ཐོགས་དང༌། འུ་ཅག་གཉིས་གཞན་གྱིས་མི་མཐོང་བར་བྱས་ཏེ། རི་དེ་ལ་ལྟ་རུ་འགྲོ་དགོས་བདག་གིས་སྨྲས་ཚེ། ཁོ་རང་གིས་དེ་ལྟར་བྱེད་ཟེར། དེ་ནས་ནངས་སྔ་མོ་རྒྱལ་སྲས་སང་ལ་གསོལ་ཇ་དྲངས་ནས། ༣༣༠༽ཆོས་དབྱིངས་འཇིགས་མེད་དཀོན་མཆོག་ལ་བཅོལ། བུ་ཆུང་ཐུབ་བཟང་གིས་འཛིན་ཆག[

ཆ་འཇོག ]བྱས་ཏེ། འགྲོ་མ་རག་པར་ཡོད་སྐབས། གློ་བུར་དུ་མགར་སྐོར་གྱི་ཕུ་ནུ་རྣམས་རྒྱལ་སྲས་སང་གི་རུ་བསུ་ཡིན་ཞེས་ཐོན་བྱུང་བས། བདག་གིས་ཁོང་རྣམས་འོང་རྒྱུ་གོ་འཕྲོགས་ཟུར་ཙམ་ཡང་མེད་པ་ལ་རྐྱེན་ནས། རུ་བསུ་ཡིན་དོན་མེད། རུ་རྒྱབ་ཡིན་ངེས་པ་རེད་སྙམ་ནས་ཁོང་ཁྲོས་རྒྱུད་བསྐུལ་ཏེ། རྟེན་འབྲེལ་བཏང་སྙོམས་ལ་སོང༌། ཆོས་སྒར་བ་རྣམས་ཀྱིས་ལ་ལས་བར་འདུག་བྱས་ཏེ། ཕན་ཚུན་འགལ་མེད་ཀྱི་གཏམ་བཤད་ནས་ད་ལན་གྱི་འོང་དོན་ཅི་ཡོད་དྲིས། སྒོ་སྤྲུལ་རིན་པོ་ཆེའི་གདན་འཚབ་གསང་ལུང་སྤྲུལ་སྐུ་སོགས་རང་ལ་སེམས་དཀར་བ་རྣམས་ཀྱིས་ད་ལན་སྟབས་གཟབ་དགོས་པའི་བསླབ་བྱ་སོགས་མཛད། དེ་ནས་ཐམས་ཅད་ཀྱི་འབྱུང་ཁུངས་སྲས་སང་ལ་ཐུག་སོང་བས། གྱོད་འགྲིག་ཆད་གང་དུའང་མ་ངེས་ནས་བཏང་སྙོམས་ལ་བཞག་གོ། དེ་ལ་རྐྱེན་ནས་བྱིས་པ་ལ་ནད་ཞིག་ཕོག་ནས་སོས་དཀའ་བར་བྱུང་ཡང༌། རྒྱལ་སྲས་སང་ནས་རིམ་གྲོ་སོགས་ལ་ཐུགས་བབ་མ་བྱུང་ནས་བཏང་སྙོམས་ལ་ལུས་སྐབས། ཆོས་སྒར་བ་རྣམས་ཀྱིས་ཁོང་གི་བླ་མའི་ཡང་སྤྲུལ་ངེས་པ་ཡིན་པ་དང༌། ཁྱེད་ཀྱི་སྐུ་སྲས་ཁྱད་པར་དུ་གྱུར་བ་ཡིན་པ་སོགས་གང་ཐད་ནས་ཀྱང་ངེད་ཆོས་སྒར་བའི་བླ་སེར་ཇོ་མོ་ཚུན་ཆད་ཀྱིས་རིམ་གྲོ་ཅི་ལྕོགས་བསྒྲུབ་རྒྱུ་བྱས་ཏེ། གསང་ལུག་སྤྲུལ་སྐུའི་མདུན་ལ་མོ་རྩིས་ ༣༣༡༽བྱེད་དུ་འགྲོ་རྒྱུ་བྱས་ཡོད་པས། ཁྱེད་ནས་ཀྱང་ཐུགས་ལྷོད་མི་ཉན་ཅི་དགོས་ཀྱི་བྱ་བ་བསྒྲུབ་ཟེར། ཡང་བདག་གིས་ཁྱེད་རྣམས་ཀྱིས་དེ་ལྟར་འོ་བརྒྱལ་མི་དགོས། རིམ་གྲོ་ཇི་ལྟར་བྱས་ཀྱང་ཕན་པ་དཀའ་བར་སྣང༌། སྔར་སྒོ་སྤྲུལ་རིན་པོ་ཆེའི་ཞལ་གསུངས་ཁྱེད་རྣམས་ཀྱི་ཐུགས་ལ་མངའ་བཞིན། བུ་འདིའི་སྐྱབས་གནས་སྤྲུལ་སྐུ་དྲི་མེད་སང་མིན་པ་གཞན་རིམ་གྲོས་སྐྱོབས་དཀའ་གསུངས་པ་དང༌། མིན་ཀྱང་ད་ལན་རྒྱལ་སྲས་སང་གི་ཐུགས་ལ་མི་འབབ་པའི་རྒྱུ་མཚན་གང་ལ་བསམ་མནོ་བཏང་ཡང༌། བདག་གི་བུ་འདི་ཕན་བཏགས་ཞིག་མིན་པ་འདྲ་སྨྲས་ཚེ།

འཇིགས་མེད་དཀོན་མཆོག་དང༌། ཁྲ་བླ་སྙན་གྲགས་སོགས་ཀྱིས་རྒྱལ་སྲས་ལ་ཞུས། ཁོ་རང་རྣམས་ཀྱིས་གྲོས་བྱས་ཏེ། ངེད་མ་བུ་ཡིད་བཞིན་ནོར་བུའི་སྐུ་མདུན་ལ་བསྲུང་སྐྱོབ་ཞུ་རུ་འགྲོ་དགོས་ཟེར། བདག་གིས་ང་མི་འགྲོ་ཁར་ཚང་ཉིན་པར་གསལ་སྒྲོན་གྱིས། མཁའ་འགྲོ་གཏེར་སྟོན་སྤྲུལ་སྐུའི་གཟུངས་མར་འགྲོ་གྲབས་བྱེད་པ་ཀུན་གྱིས་སྨྲས་འདུག རྒྱལ་སྲས་སང་ལ་ཞུས་པའི་རྐྱེན་གྱིས་ད་དུང་ཡང་གཟའ་སྡུག་འདི་འདྲ་མྱོང་འདུག་པས། དེའི་ཁར་ངེད་མ་བུ་དངོས་སུ་སྐུ་མདུན་ལ་སོང་ཚེ་ཕྱིར་འོང་མ་བཅུག་པ་སོགས་བྱ་བ་མི་འདོད་པ་སྣ་ཚོགས་འབྱུང་ཉེ་བས་ན་མི་འགྲོ་ངེས་པ་ཡིན་སྨྲས་ཏེ། བཏང་སྙོམས་ལ་བཞག་ཚེ། བུ་ཆུང་ནད་བབ་ཤིན་ཏུ་ལྕི་བས། ཁོང་རྣམས་ཀྱི་སེམས་ཀྱིས་མ་བཟོད་ནས་རྟ་གྲོ་སོགས་ཀྱིས་བླ་བྲང་ལ་མི་གནོད་པར་བྱས་ཏེ། ༣༣༢༽ཁོང་རྣམས་ཀྱིས་མཐུན་རྐྱེན་བསྒྲུབས་ནས། ངེད་མ་བུ་གསུམ་དང༌། སློབ་བུ་ཐུབ་བཟང་བཅས་བྱ་ཁོག་སྣ་རིང་མར་རྗེ་དེ་ཉིད་ཀྱིས་ཆོས་སྒར་བཏབ་ཡོད་པས་དེར་སོང༌། དེའི་སྐབས་བདག་གིས་སྔར་གྱི་རྨི་ལམ་དྲན་ནས་ཐུབ་བཟང་ལ་འདི་སྐད་སྨྲས། འུ་ཅག་སྐུ་མདུན་ལ་སོང་ཡང་ཁོང་བཞུགས་ཨེ་ཡོད་ཅི་ཤེས་སྨྲས། ཐུབ་བཟང་ན་རེ་ཁོང་མི་བཞུགས་པར་གང་དུ་བྱོན། གདུལ་བྱ་ལ་ནི་མི་བྱོན་ཟེར། ཡང་བདག་གིས་གདུལ་བྱར་བྱོན་ན་འུ་ཅག་གིས་མཇལ་ཐབས་ལོས་འོང་དང༌། འོ་སྐོལ་སང་གི་ཐང་( དཔེ་བཞིན )བཟའ་སྡུག་རེ་ལ་རྐྱེན་ནས་གངས་རི་ཐོད་དཀར་སོགས་ཐག་རིང་ཞིག་ལ་བྱོན་སོང་ཨེ་ཡོད་སྙམ་གི་སྨྲས། ཐུབ་བཟང་གིས་དེ་ལྟར་གྱི་ལུང་བསྟན་ཨེ་འོང་ཟེར། ལ་བསྟ་ལུང་བསྟན་སོགས་བདག་གིས་མི་ཤེས་ཀྱང༌། རྨི་ལམ་འཁྲུལ་སྣང་རེ་ལ་ཁོང་དང་མཇལ་འཕྲད་འོང་བ་རྨིས་པས། སྔར་ལྟར་མ་ཡིན་པས་བདག་གི་སེམས་ལ་སྡུག་བསྔལ་ཆེན་པོ་ཞིག་གིས་རྐྱེན་བསྐུལ་ཏེ། ཁོང་དང་འབྲལ་མི་ཐུབ་ཅིང་ཁོག་པའི་སྙིང་བྲལ་བ་ལྟ་བུའི་སྡུག་བསྔལ་བྱུང་བས། བདག་གི་བསམ་པ་ལ་རྗེ་དེ་ཉིད་ཞིང་ཁམས་ལ་བྱོན་འགྲོ་བ་ཨེ་ཡིན་སྙམ་ཚེ།

མཁའ་འགྲོ་ཞིག་བྱོན་ནས་གྲོགས་མི་ཁྱོད་ཀྱི་དེ་ལྟར་བསམ་མི་དགོས་དང༌། ཁྱོད་ཀྱི་དཔའ་བོ་ཞིང་ཁམས་ལ་མི་བྱོན་ཀྱང༌། གྲོགས་ངན་གྱི་རྐྱེན་གྱིས་བསླངས་ནས་གངས་རི་ཐོད་དཀར་ལ་བྱོན་འདུན་ཡོད་འདུག་ཀྱང༌། ཁྱོད་རང་མ་འཕྲད་བར་དུ་མི་བྱོན་པ་ ༣༣༣༽འདྲ་ཟེར་བ་དུས་རིང་མོ་ཞིག་ནས་རྨིས་པ་ཡིན་པས་དེ་ཀ་ཨེ་བདེན་སྙམ་སྨྲས་ཚེ། ཐུབ་བཟང་གིས་ཁྱེད་མ་བྱོན་བར་དུ་བཞུགས་ཡོད་ཟེར་བ་དེ་རྟགས་ཆེ་གི། ད་ལན་བཞུགས་ཡོད་ངེས་པ་རེད། ད་ཕན་ཅི་འགྱུར་མི་ཤེས་ཀྱང་ཁྱེད་ཀྱིས་གསུངས་མཛད་གནད་མོ་རེ་ཞུས་ན། ཁྱེད་རྣམ་པ་གཉིས་ཐུགས་ནང་མཐུན་པ་དང༌། མིན་ཀྱང་བྱ་བ་གང་ཐད་ནས་ཐུགས་རྒྱ་ཆེ་བས་ཁྱེད་ཀྱི་གསུང་མི་བཅག་ཟེར། དེ་ནས་ངེད་རྣམས་སྣ་རིང་མར་ཐོན་སོང་བས། རྗེ་དེ་ཉིད་ཀྱི་མདུན་འདུག་ཚུལ་ཁྲིམས་རྡོ་རྗེ་དང༌། འོད་འབར་རྣམས་ཀྱིས་བསུ་བ་བྱས་ཏེ། རིམ་གྱིས་མཇལ་འཕྲད་མཛད་ནས་ཡིད་བཞིན་ནོར་བུའི་སྐུ་མདུན་ལ་སོང་བས་ཐུགས་བརྩེ་བ་ཆེན་པོས་རྗེས་སུ་བཟུང་ནས། བུ་ཆུང་ལ་བསྲུང་སྐྱོབ་སོགས་ཞིབ་ཏུ་མཛད་ཚེ་བུ་ཆུང་ནད་ལས་གྲོལ་སོང༌། དེ་སྐབས་ང་རང་གིས་སྔར་གྱི་རྨི་ལམ་ལ་གཞི་བྱས་ཏེ་སེམས་ལ་སྡུག་བསྔལ་བྱུང་ཚུལ་སོགས་ཞིབ་རྒྱས་སུ་ཞུས་པས། ཁོང་གིས་ཀྱང་ཐུགས་འདུན་གྱིས་མཛད་པ་སྦས་གསང་མེད་པར་གསུངས། བདག་གིས་ཀྱང་ལུགས་གཉིས་ཀྱི་ཞུ་བྱ་དང༌། ཁྱད་པར་ཡབ་ཡུམ་བར་གྱི་དམ་ཚིག་དང་འདུན་པ་དཔང་པོར་བཞག་ནས་ཞིང་ཁམས་ལ་བྱོན་རྒྱུ་ཕར་ཞོག ས་ཐག་རིང་པོ་ཙམ་ལ་ཡང་བྱོན་མི་ཉན་ཡང་ཡང་ཞུས་ཚེ། རྗེས་ཐུགས་ཀྱིས་མ་བཟོད་དེ་བདག་གིས་ཞུས་པའི་དོན་འབྲས་ཐམས་ཅད་ཇི་བཞིན་པར་མཛད་པ་ཞལ་གྱིས་བཞེས། དེ་ནས་རང་གཏེར་ཕག་མོའི་ ༣༣༤༽ཟབ་དབང་གཅིག་བརྒྱུད་དུ་རྗེ་དེ་ཉིད་ལ་ཕུལ་བས་ཐུགས་དགྱེས་ཀྱི་གསོས་སུ་རྒྱུ་རྗེའི་ཟབ་གཏེར་མཚོ་རྒྱལ་ཟབ་དབང་ངེད་ཅག་མ་བུ་རྣམས་ལ་བསྩལ་བས། བུ་ཆུང་ལ་བྱིན་དབབ་པའི་ལྟས་བྱུང་བའི་ཚེ། རྗེའི་ཞལ་ནས་བུ་ཆུང་འདིའི་ཕ་དང་སྐྱེ་སྲིད་སོགས་ཇི་ལྟར་ཡིན་གསུངས་པ་ལ།

བདག་གིས་ཁོ་ཡི་ལོ་རྒྱུས་ཐམས་ཅད་སྦས་གསང་མེད་པར་ཞུས་ཚེ། རྗེའི་ཞལ་ནས་སྔར་བདག་གོས་ཁོང་ལ་རིག་འཛིན་འགྱུར་མེད་རྡོ་རྗེ་མཚན་དུ་གསོལ་བ་ལྟར། རིག་པ་འཛིན་པ་ཞིག་འོང་ངེས་ཡིན་པས་ན་ཟས་གོས་སོགས་གྲིབ་ཅན་ལ་འཛེམ་དགོས་གསུངས། དེ་ནས་ཡབ་ཡུམ་གཉིས་ལ་བདུད་ཀྱི་བར་ཆད་མི་འབྱུང་བའི་ཕྱིར་དུ། རང་གཏེར་ཁྲོ་ལོད་ཀྱི་སྒྲུབ་པ་བདུད་ལས་གཡུལ་རྒྱལ་གྱི་ཟབ་ཤོག་སྡིག་སྒྲོམ་དམར་ནག་གི་གུད་དུ་སྦས་པ་སྡོང་ཕྲོམ་ཞེས་པའི་གནས་སུ་ཡོད་པ་དེའི་གཏེར་སྒོ་དང་དུས་ཚོད་རྣམས་གསལ་པོར་ཡོད་ཀྱང༌། རྟེན་འབྲེལ་གྱི་དགོས་ཆེད་དུ་གཏེར་ནས་འདོན་པའི་སྐལ་བ་རྗེ་དེ་ཉིད་ལ་བབ་ཡོད་པ་ཡིན་པས། རྗེས་ཀྱང་ཐུགས་ཐག་དེ་ཀར་བཅད་ནས་ཐབས་ཤེས་རྟེན་འབྲེལ་གྱི་གསོས་སུ་གྱུར་ཏེ། ཡུམ་གཏེར་ཡབ་ལ་དབང་བ་དང༌། ཡབ་གཏེར་ཡུམ་གྱིས་འབེབ་ཐུབ་ཀྱིས་ཐུགས་དགོངས་རོ་གཅིག་ཏུ་གྱུར་ཏོ། །དེའི་སྐབས་སུ་རྗེ་དེ་ཉིད་ཀྱིས་བདག་ཐུགས་བརྩེ་བས་རྗེས་སུ་བཟུང་སྟེ། ཐབས་ཤེས་འདུ་འབྲལ་མེད་པའི་རྟེན་དུ་ཉིད་ཀྱི་གཏེར་བྱོན་རྡོ་རྗེ་རྩེ་ལྔ་པ་དང༌། རྡོ་རྗེ་དྲིལ་བུ། གདུལ་ ༣༣༥༽བྱ་རྗེས་སུ་འཛིན་ཕྱིར་བུམ་བྷན་མེ་ཏོག་མིག་དར་བུམ་གོས་སྒྲོ་རྟིང་བུམ་སྒྲོ་དང་བཅས་པ། ཟབ་གཏེར་བྲི་སྤེལ་གྱི་མཐུན་རྐྱེན་ཤོག་གུ་དང་མཚལ་སྣག གཞན་ཡང་རིན་ཐང་ཆེ་བའི་རྒྱུ་རྫས་དུ་མ་ཕྱི་ནང་གསང་བའི་དབང་རྟེན་ཕྱིར་དུ་གནང་ནས། འདི་ནས་བྱང་ཆུབ་མ་ཐོབ་བར་དུ་ཡབ་ཡུམ་སྐད་ཅིག་ཀྱང་འདུ་འབྲལ་མེད་པའི་ཐུགས་བསྐྱེད་དང་སྨོན་ལམ་མཛད་དེ། ངེད་ཅག་རྣམས་རང་གནས་ལ་ལོག་གོ། །དེ་སྐབས་བདུད་འཇོམས་པའི་ཞལ་གཟིགས་ནས་ལུང་བསྟན་གསུང་པ་གཏེར་གཞུང་དུ་གསལ། དེ་ནས་རང་ཁྱིམ་ལ་ཐོན་པས་རྒྱལ་སྲས་སང་དཀར་བསོད་ལ་བྱོན་སོང་ནས་གསལ་སྒྲོན་མོ་རང་གཅིག་པུར་བསྡད་འདུག་པས། བདག་གིས་གསལ་སྒྲོན་ལ་ངེད་མ་བུ་ཐུབ་བཟང་གི་ཡུལ་བས་འབོད་ཡོད་པས། དེ་ཀར་སོང་ན་སྤྲུལ་སྐུའི་བཀའ་བཀྱོན་ཨེ་གནང་དྲིས་ཚེ།

ཁོ་རང་གིས་སྐྱོན་མེད་འགྲོ་བསམ་ན་ད་ལན་སྟབས་བདེ་བས་སོང་ན་ལོས་ཆོག་ཟེར། བདག་གི་བསམ་པ་ལ་མོ་རང་གི་སེམས་ལ་བབས་འདུག་པས་མི་སྐྱོན་ངེས་པ་རེད་སྙམ་ནས། ཡང་ངེད་ཅག་བྱ་སྐོར་ནང་དུ་སོང་ནས། དེའི་ཞོར་ལ་ཁྲ་རྡོ་བླ་མའི་སྐུ་མདུན་ལ་སོང་བས། ཁོང་ཐུགས་ཤིན་ཏུ་དགྱེས་ཤིང་དཀའ་སྤྲོ་ཆེན་པོ་མཛད། ཁྱད་པར་ང་རང་གི་གཏེར་གྱི་ཁ་བྱང་ལྟར་ལས་དང་བྱ་བ་ཐམས་ཅད་དེ་ཀར་ཐག་བཅད་དགོས། མགར་ར་སང་གིས་ཁྱོད་དགོས་མེད་བྱས་ཏེ་ལྷམ་ཚང་བརྗེ་བ་ལྟ་བུར་བྱེད་དོན་མེད་པ་ཡིན་ ༣༣༦༽ཀྱང༌། ད་ཁོ་རང་ཚོའི་བསམ་པ་ལྟར་མགོ་ལོག་བཟའ་དང་ལྷན་དུ་འདུག་ཆུགས། ཁྱེད་རང་གིས་རང་ལམ་བླང་ནས་བསྟན་པ་དང་འགྲོ་བའི་དོན་རེ་ཨེ་འགྲུབ་གྱིས་ལ་མ་འཆུགས་གསུངས། ཡང་བདག་གིས་ང་རང་གི་ཁ་བྱང་ལྟར་ད་སྔ་ཡན་ཐག་བཅད་མ་མྱོང་བས། ད་དུང་ཡང་རྒྱལ་སྲས་ཁོ་རང་གིས་ཅི་གསུངས་བྱེད་པ་མ་གཏོགས་ལུགས་གཉིས་གང་ཐད་ནས་རང་བློ་རྒོད་ཆོད་མི་བྱེད། བསྟན་པ་དང་སེམས་ཅན་གྱི་དོན་དམན་པ་བདག་ལྟ་བུས་འོང་བར་དཀའ་ཡང་ལྷག་བསམ་རྣམ་དག་རེའི་སྒོས་ཨེ་འགྲུབ་ལོས་ལྟ་ཞུས་ཚེ། ཡང་ཁོང་གིས་མགར་ར་སང་གི་བསམ་པ་ལྟར་ན། ཁྱེད་རང་གིས་ཁོང་རྣམས་ཀྱི་གཡོག་མོ་བྱེད་ན་དེ་འཐད་ངོ་མ་ཡིན་ཡང༌། ཁྱོད་ཕལ་བའི་བུད་མེད་དང་མི་འདྲ་བ་ཡིན་པས་ན། དམ་སེལ་གྱིས་ཁྱོད་ཀྱི་ཚེ་ཆོས་གདུལ་བྱ་ཐམས་ཅད་ལ་གནོད་ངེས་པ་ཡིན་པས་དེ་ལུགས་ཀྱི་སྟབས་གཟབ་དགོས་གསུངས། གཞན་ཡང་ལུགས་གཉིས་ཀྱི་ཞལ་ཏ་དུ་མ་མཛད་ནས་ངེད་ཅག་ཕྱིར་ལོག་སྐབས། གཉན་མོ་འབྲུག་རྒྱལ་དཔོན་གཡོག་གསུམ་གྱིས་རྫུ་འཕྲུལ་གྱི་རྟ་ཕོ་ལ་བཅིབ་ནས་རང་ཐད་དེར་འོང༌། བདག་གིས་ཅི་ཡིན་སྙམ་པས། ཁོང་རྣམས་ན་རེ་ངེད་ཚོ་ཁྱེད་རང་གི་ནོར་སྐལ་སྤྲད་དུ་འོང་བ་ཡིན་ཟེར་ནས། ཤེལ་དང༌། ལ་ཅ་དང༌། ཨ་ཀྲོང་གསུམ་གྱི་སྒྲོམ་བུ་བདག་ལ་གཏད་ནས། འདི་རྣམས་མཆོད་སྡོང་བྱ་རུང་ཁ་ཤོར་གྱི་ཟབ་གཏེར་རེད། མཁའ་འགྲོ་མ་ལས་ཀྱི་དབང་མོ་ཆེས་ངེད་

༣༣༧༽ཅག་ལ་བསྐུར་བ་ཡིན་པས། རྟེན་འབྲེལ་གཞན་དབང་དུ་མ་ཤོར་བར་དགོས་ཟེར་ནས་ཐལ། བདག་གིས་ཐུབ་བཟང་གིས་མཐོང་ཡོད་སྙམ་ནས་འདི་སྐད་སྨྲས། ད་ལྟའི་ནག་མོ་དེ་རྣམས་སུ་རེད་དྲིས་པས། ཐུབ་བཟག་གིས་འབྲུག་རྒྱལ་མ་དཔོན་གཡོག་མ་མཐོང་ནས། ཁྲ་རྡོ་བླ་མའི་ལྕམ་སྲིང་དང་ཚ་མོ་སོགས་ཀྱི་ལོ་རྒྱུས་བཤད་འདུག་པས། ང་རང་གིས་ཀྱང་དེ་ལྟར་ཡིན་མདོག་བྱས་ཏེ། གཏེར་རྫས་རྣམས་གསང་རྒྱ་བྱས་པའོ། །དེ་ནས་རང་ལོ་སུམ་ཅུའི་ལོའི་ཟླ་བ་གཉིས་པའི་ཚེས་བདུན་གྱི་ཉིན། །སྒོ་སྤྲུལ་རིན་པོ་ཆེ་སྔར་ཞི་བར་གཤེགས་པའི་རྣམ་ཐར་གྱི་བཀོད་པ་རྣམས་དྲན་ཏེ། ཡིད་སྐྱོ་བ་ལ་ཚད་མེད་པ་ལྟ་བུར་ཡོད་སྐབས། རང་གི་སྣང་བ་གནས་འགྱུར་ནས་འོད་ཐིག་དམར་གསལ་གྱི་ཀློང་དུ་ཡུལ་ཡངས་པ་ཆེན་པོ་སྤངས་ལྗོངས་དང་མེ་ཏོག་སྣ་ཚོགས་ཀྱིས་སྣང་བའི་མཐའ་ཁྱབ་པར་གང་བ། དེའི་དབུས་སུ་འཇའ་འོད་ལྔ་ལྡན་གྱི་གུར་ཁང་རྒྱ་ཆེ་བ་གཅིག་སྣང༌། བདག་གིས་ཕ་གིའི་གུར་ནང་དུ་སུ་བཞུགས་ཡོད་ལྟ་རུ་འགྲོ་དགོས་སྙམ་ནས་སོང་ཚེ། གུར་ནང་དུ་དཔའ་བོ་དང་དཔའ་མོ་མང་པོས་ཚོགས་ཀྱི་མཆོད་པ་རྒྱ་ཆེན་པོ་མཛད་ཅིང༌། དེའི་ཚོགས་རྗེ་ཚོགས་བདག་སྒོ་སྤྲུལ་རིན་པོ་ཆེ་འདུལ་བ་འཛིན་པའི་ཆས་ཚུལ་དུ་བཞུགས་འདུག བདག་གིས་ཡིད་དགའ་སྐྱོ་དད་གུས་འདྲེས་མའི་ཕྱག་ཕུལ་ནས་འདི་སྐད་གསོལ། ཁྱེད་ངེད་ཅག་གི་དཔལ་མགོན་དུ་མི་བཞུགས་ཤིང༌། གནས་འདི་ཀར་བྱོན་ ༣༣༨༽པ་ཅི་ལགས་ཞུས་ཚེ། ཁོང་གི་ཞལ་ནས་བདག་དུས་དང་རྣམ་པ་ཀུན་ཏུ་འགྲོ་བའི་དོན་ཁོ་ན་ལས་སྐད་ཅིག་ཀྱང་འདའ་བ་མེད་པར་གནས་ཡོད་ཀྱང༌། མི་རྣམས་འཁྲུལ་བའི་དབང་གིས་ཡོད་འཛིན་གྱི་བློས་བཅད་ནས། སྣང་དང་མི་སྣང་གཉིས་སུ་གྲུབ་པ་ཡིན་མ་གཏོགས། ང་ཁྱེད་ཅག་གི་གནས་ལས་ཡུལ་གཞན་རང་རྒྱུད་ཅན་དུ་འགྲོ་མ་མྱོང༌། འོན་ཀྱང་ད་ལན་ཡང་འདི་ཀར་བྱོན་དགོས་པ་འདྲ་སྙམ་ནས། ངེད་ཅག་གིས་ཚོགས་འཁོར་ཞིག་བྱེད་ཀྱིན་ཡོད་གསུངས། བདག་གིས་ཀྱང་ཁོང་གིས་གསུངས་ལྟར་བདེན་སྙམ་ནས།

སྔར་སྡུག་བསྔལ་གྱིས་ནོན་པའི་སེམས་དེ་ཀ་ལུང་མ་བསྟན་དུ་སོང་ནས། ཚོགས་ཀྱི་མཆོད་པའི་གྲལ་དུ་བསྡད་ཚེ། དཔའ་མོ་ཞིག་གིས་ན་རེ་ཁྱོད་ཀྱི་ཀ་པཱ་ལ་གས་ཆག་སོང་འདུག་པས། དེ་ཚོགས་སྣོད་དུ་མི་འོས། གྲོགས་བི་མ་ལས་ཁྱོད་ལ་ཀ་པཱ་ལ་ཞིག་གནང་བ་དེ་རྟེན་དང་འབྲེལ་འབྱུང་ལེགས་པས་ཚོགས་སྣོད་དུ་ཤིན་ཏུ་བཟང་ཟེར། བདག་གི་བསམ་པ་ལ་ཚོགས་སྣོད་ཀ་པཱ་ལ་ཟེར་བ་དེ་ང་རང་གི་ཁ་ཕོར་ཡིན་པར་འདུག ཁ་ཕོར་སྐྱོན་ཅན་བཟུང་མི་ཉན་པ་འདྲ། བི་མ་ལའི་ཀ་པཱ་ལ་ཟེར་བ་དེ་ཀ་སྔར་གསང་གྲོགས་ཡིད་བཞིན་ནོར་བུའི་གསོལ་དཀར་འབྲུག་གཉིས་མ་ཞིག་གནང་ཡོད་པས་དེ་ཀ་རེད་སྙམ། ཡང་སྤྲུལ་སྐུ་རིན་པོ་ཆེའི་ཞལ་ནས། ཁྱེད་ཤམ་བྷ་ལར་ལྟ་རུ་ཨེ་འགྲོ་གསུངས་པས། བདག་གིས་ང་ཕྱིར་འཇིག་རྟེན་དུ་འོང་མ་དགོས་ན་འགྲོ་དང་ཆོག དེ་མིན་ཡུལ་སྣང་ཞིག་ ༣༣༩༽མིག་གིས་མཐོང་མ་མཐོང་མེད་ཞུས་ཚེ། ཁོང་གི་ཞལ་ནས་ད་ཁྱེད་གནས་འདི་ཀར་འོང་བའི་དོན་རེད། ཤམ་བྷ་ལའི་ཡུལ་གྲུ་གཅིག་གི་བཀོད་པར་བལྟས་ན་ཆོག་གསུངས། ཡང་བདག་གིས་གདོས་བཅས་ཤ་ཁྲག་གི་ལུས་ཡིན་ན་ལམ་བཕྲང་ཆོད་ཐབས་དཀའ་ཞུས་ཚེ། ཡང་ཁོང་གིས་ཁྱོད་ལ་གདོས་པ་མེད། འོད་གསལ་གྱི་ལུས་ཡིན། གདོས་པ་དང་བཅས་པས་འགྲོ་ས་མེད། རང་སྣང་དག་པའི་ཞིང་ཁམས་ལ་བསྐྱེད་རྫོགས་ཟབ་མོའི་དོན་འབྲས་སོ་སོར་མངོན་དུ་གྱུར་པ་ཡིན་གསུངས། དེ་ནས་བདག་ཁོང་དང་མཉམ་དུ་དར་གྱི་འདོ་ལི་ལ་མཁའ་འགྲོ་རྣམས་ཀྱིས་དྲངས་ནས་སོང་ཚེ། མཆོད་སྡོང་དཀར་པོ་ཆེ་བརྗིད་ཚད་ལས་འདས་པ་ཞིག་སྣང༌། དེའི་མཐའ་སྐོར་དུ་སྐྱེད་མོའི་ཚལ་ཀུན་དགའ་ར་བ་དང་བཅས་པས་བསྐོར་བ། དེའི་ཕྱི་ལ་གངས་རི་དང་ཡུལ་གྲོང་རྣམས་རིམ་པ་མང་པོས་བསྐོར་བ། དེ་དག་གི་ཕྱི་རོལ་དུ་ཆུ་ཁ་དོག་མ་ངེས་པ་དུ་མའི་འོབས་མུ་ཁྱུད་ལྟར་འཁོར་བ། དུག་ཤིང་དང༌། གཙུབ་ཤིང་དང༌། ཚེར་མ་ཅན་དང༌། ཙན་དནཤ་དཀར་དམར་དང༌། ཨ་ཀ་རུ་དང༌། སྒྲོན་ཤིང་ལ་སོགས་པའི་ནགས་འདབས་ལ། སྟག་དང༌།

གཟིག་དང༌། དོམ་ནག་དང༌། མི་རྒོད་དང༌། དུག་སྤྲུལ་ལ་སོགས་པས་ཡོངས་སུ་གང་བར་གནས་འདུག བདག་གིས་གནས་འཇིགས་སུ་རུང་བ་འདི་གང་ལགས་ཞུས་ཚེ། ཌཱཀྐི་ན་རེ་དེ་དག་ནི་ཤམ་བྷ་ལའི་སྦས་རྫོང་ཆེན་པོ་བཞིས་གཙོའི་གྲོང་ཁྱེར་སུམ་ཅུ་ ༣༤༠༽རྩ་བདུན་ཡོད་པས། ད་ལན་དེ་དག་གི་ཕྱི་ཁྱོན་ཙམ་མ་གཏོགས་མི་མངོན་པ་ཡིན། ཁྱོད་ཚེ་འཕོས་མ་ཐག་སྔོན་འབྲེལ་གྱི་མཐུས་གནས་འདི་རུ་འཁོད་ནས་འགྲོ་བའི་དོན་དཔག་ཏུ་མེད་པ་འབྱུང་བར་ངེས་སོ་ཟེར། དེ་ནས་མཆོད་སྡོང་ནང་དུ་མཇལ་དུ་སོང་བས་སྟེང་འོག་བར་གསུམ་ལ་བདེ་གསང་འཇིགས་གསུམ་གྱི་བློས་བསླང་རེད་ཟེར། རིན་པོ་ཆེ་སྣ་ཚོགས་ལ་གཞི་བྱས་པ་ལྟ་བུ་འོད་དང་འོད་ཟེར་ཕྱོགས་བཅུར་འཕྲོ་བ། རང་བྱུང་ལྷུན་གྲུབ་ཆེན་པོའི་བཀོད་པ་ཡོངས་སུ་རྫོགས་པ་ཞིག་མཇལ་བས། བདག་གིས་དངོས་འབྱོར་ཡིད་སྤྲུལ་གྱི་མཆོད་དམིགས་དང༌། གསོལ་འདེས་སྨོན་ལམ་ཚིགས་སུ་བཅད་པ་འདི་སྐད་མརྗོད། རང་བྱུང་ལྷུན་གྲུབ་ཕོ་བྲང་ཆེན་པོའི་དབུས། །རྒྱལ་བའི་གསང་གསུམ་ཕྲིན་ལས་གཅིག་བསྡུས་པ། །ངོ་མཚར་རྨད་བྱུང་དཀྱིལ་འཁོར་ཆེན་པོ་འདི། །མཐོང་བ་ཙམ་གྱིས་རིག་སྟོང་ཡེ་ཤེས་སྐྱེས། །བདག་ནི་ཚེ་རབས་ཚེ་བརྒྱུད་ཐམས་ཅད་དུ། །གསང་སྔགས་ཟབ་མོའི་ཆོས་དང་མི་འབྲལ་ཞིང༌། །རིམ་གཉིས་ལམ་བསྒོམ་མྱུར་ལམ་མཐར་ཕྱིན་ནས། །ས་དང་ལམ་བསྒྲོད་རིམ་པར་མི་ལྟོས་པར། །གསང་གསུམ་དཀྱིལ་འཁོར་འདིཡི་དོན་མཐོང་སྟེ། །མི་གནས་གཏན་སྲིད་ཟིནཔར་བྱིན་གྱིས་རློབས། །གལ་ཏེ་ལས་དབང་ངན་པའི་མཐུས་བསྐུལ་ཏེ། །ལམ་གྱི་ལམ་མཆོག་མངོན་དུ་མ་གྱུར་ན། །དཔའ་བོ་དཔའ་མོས་བདག་གི་མདུན་བསུས་ཏེ། །ཞིང་མཆོག་དམ་པ་འདི་རུ་ ༣༤༡༽སྐྱེ་བར་ཤོག །སྐྱེས་མ་ཐག་ཏུ་སྟོན་འཁོར་ཞལ་མཐོང་ནས། །སྤྲུལ་པས་འགྲོ་ཁམས་དོང་ནས་སྤྲུག་ནུས་ཤོག །བདག་དང་བདག་ལ་འབྲེལ་ཐོག་སྐྱེ་འགྲོ་ཀུན། །སྐྱེ་བ་གཞན་གྱིས་བར་མ་ཆོད་པ་རུ། །སྤྲུལ་པའི་གནས་དེར་སྐྱེས་ནས་གྲོལ་བར་ཤོག

།ཇི་སྲིད་འཁོར་བའི་རྒྱ་མཚོ་མ་སྟོང་བར། །དེ་སྲིད་གང་ལ་གང་འདུལ་ཐབས་དུ་མས། །འགྲོ་བའི་དེད་དཔོན་ཆེན་པོར་བདག་འགྱུར་ཤོག །ཅེས་སྨོན་ལམ་བཏབ་མཐར། སྣང་ཡུལ་ཐམས་ཅད་རྨི་ལམ་དབྱིངས་སུ་སད་པ་ལྟར་སོང་ནས། གཞན་རྐྱེན་ཞིག་གིས་བྱ་བའི་མཇུག་རྫོགས་ལོང་མ་བྱུང་ནས་ཉམས་ལས་སད་དོ། །དེའི་ལོར་བྱང་རྒྱ་ཁ་དར་ནས་འུར་འུར་ཟིང་ཟིང་བྱེད་པས། ཀུན་གྱིས་རུ་ཕྱོགས་གཞན་ཞིག་ཏུ་འགྲོ་དགོས་བསྒྲགས་ཚེ། པན་ནག་ནས་དབོན་རིག་འཛིན་དང༌། མགར་ར་གཏེར་ཆེན་གྱིས་དངོས་སློབ་བྱ་བྲལ་པ་བན་ཤུལ་བླ་མ་ངག་དབང་བདེ་མཆོག་རྣམས་ཀྱིས་བཀའ་གྲོས་མཛད་ནས། བླ་བྲང་ཁག་གཉིས་ཀྱིས་ས་གྱོད་འགྲིག་ཐབས་མཛད་ནས། རྒྱལ་སྲས་སང་གདན་སར་འཁོད་དགོས་གསུངས་ནས་ཐག་བཅད་ཚེ། ཕན་ཚུན་ཀུན་གྱིས་དེ་ལྟར་སེམས་བབ་འོང་བའི་གྲོས་འཆམས། དེ་སྐབས་ངེད་མ་བུ་ལ་ཕྱག་མོ་ལུང་བསྟན་མ་ཆུད་ཅིང༌། གདན་སར་མ་ཕེབས་ནས་ལྕིའི་བང་ཆེན་ཐང་བྱ་བར་སྒར་གཞི་བཟུང༌། དེ་སྐབས་ང་རང་ལ་ནད་མ་ངེས་པ་ཞིག་བྱུང་འདུག་པས། ཁྲ་བླ་སྙན་གྲགས་དང༌། འཇིགས་མེད་དཀོན་མཆོག་སོགས་ ༣༤༢༽ཀྱིས་གྲོས་བྱས་ཏེ། དཔལ་ལྡན་རྒྱ་མཚོ་འབྲོང་སྐོར་ལ་འགྲོ་དགོས་སྨྲས་ནས། ཕྱི་ནང་ཀུན་ལ་གསང་ཐབས་ཀྱིས་ཡིད་བཞིན་ནོར་བུའི་སྐུ་མདུན་ལ་ལུང་བསྟན་ཞུ་རུ་མངག་པའི་ཚེ། རྗེ་དེ་ཉིད་ནས་ལུང་བསྟན་ཤིན་ཏུ་འཁྲུགས་ཆེ་བས་ཉེར་ལྔ་ཚུན་ཆད་ལ་འབྲོང་སྐོར་དང༌། ཡུམ་ཀའི་མེ་མཆོད་ཅི་འགྲུབ། ཚོགས་དང་འཁྲུགས་བསྐང་སོགས་གང་འཛོམ་གལ་ཆེ་བར་གསུངས་པས། སྙན་གྲགས་དང༌། དཔལ་རྒྱལ་སོགས་ཀྱིས་རིམ་གྲོ་ཐམས་ཅད་ལྷག་ལུས་མེད་པར་བསྒྲུབས། འབྲོང་སྐོར་ལ་འགྲོ་རྒྱུ་སྟབས་མ་འགྲིགས་ནས་བཏང་སྙོམས་ལ་བཞག་སྐབས། ཟླ་བ་དྲུག་པའི་ཚེས་བཅོ་བརྒྱད་ནུབ་ང་རང་གི་ནད་གཞི་ཇེ་འཁྲུགས་ལ་སོང་ནས། འཆི་ལ་ཉེ་བ་བྱུང་བའི་ཚེ། ཐུབ་བཟང་དང༌། འཇིགས་མེད་དཀོན་མཆོག་རྣམས་ཀྱིས་གྲོས་ཐག་བཅད་དེ། འབྲོང་སྐོར་དང༌། ཡིད་བཞོན་ནོར་བུའི་སྐུ་མདུན་ལ་འགྲོ་དགོས་པའི་ལོ་རྒྱུས་རྒྱལ་སྲས་ལ་ཞུས་ནས་ཁོང་གིས་ཀྱང་འགྲོ་ཆོག་པའི་བཀའ་གནང་ཐོབ།

དེ་དག་གི་དུས་རང་ལ་ལུང་བསྟན་འོང་སྟེ། དམ་སེལ་གྱི་དབང་གིས་ང་རང་ལ་བར་ཆད་ཀྱིས་འཚེ་བ་སྣ་ཚོགས་དང༌། ཁྱད་པར་ཚེ་ལ་བར་ཆོད་ཡོད་པ་སོགས་དང༌། དེ་དག་སེལ་བའི་ཐབས་དང་རྟེན་འབྲེལ་བཅས་གསལ་པོར་བྲིས་ཡོད་པ། ཉེ་འཁོར་རྣམས་ཀྱིས་མཐོང་སར་ཉིན་གཅིག་མེ་ལ་བསྲེགས་པ་ཁོང་རྣམས་ཀྱིས་དྲན་ཏེ། ང་རང་ལ་འགྱོད་པ་ཆེན་པོ་བྱེད་འདུག། བདག་གིས་ལུང་བསྟན་མེ་ལ་བསྲེགས་ནི་གིས་འགྱོད་ ༣༤༣༽མི་དགོས་དང༌། ཁྱེད་ཅག་གིས་ཁལ་རྟ་སོགས་ཀྱི་སྟབས་ལེགས་འགྲིག་ཐབས་འོང་ན། ད་ལན་གྱི་བར་ཆད་སེལ་ཐབས་ལྡན་འོང་སྨྲས། ཁོང་རྣམས་ནས་ཡོན་བདག་ང་རང་ལ་སེམས་དཀར་བ་རྣམས་ལ་ཁལ་རྟ་རེའི་ཕྲིན་བཅོལ་བས། སོག་ཀའི་དཀོན་མཆོག་ཚེ་རིང་དང༌། གཞན་ཡོན་བདག་འགས་རྟ་ཁལ་སོགས་ཀྱི་མཐུན་རྐྱེན་བྱས་ཏེ། སྙན་གྲགས་ཀྱིས་ཉིན་གཅིག་གི་ལམ་དུ་བསྐྱལ་ནས། ངེད་མ་བུ་གསུམ་དང༌། ཐུབ་བཟང་བུ་སྤུན་གཉིས། གཞན་ཡང་འབྲོང་སྐོར་བ་ཀ་ཤས་བཅས་ཚེས་ཉི་ཤུའི་ཉིན་ལམ་དུ་ཞུགས་ཏེ་སོང་བས། ཉེར་ལྔའི་ཉིན་འབྲོས་རིའི་ཉེ་ཆར་ལ་ཐོན་ཡོད་སྐབས། ང་རང་གི་སྣང་བ་སྔར་ལྟར་མ་ཡིན་པར་དཔལ་རིའི་བཀོད་པ་ལན་རེ་འཆར། ལན་རེ་ནུབ་པ་ལྟར་མི་གསལ་བར་བྱེད་སྐབས། ནམ་མཁའི་དཀྱིལ་དུ་འཇའ་ཁྱིམ་ལྔ་ཚོམ་གྱི་ཁ་དོག་འབར་བ་དང༌། གཞན་ཡང་འཇའ་སྤྲིན་དང༌། འཇའ་འོད་ཐིག་ལེ་ལྟ་བུ་དུ་མས་ནམ་མཁའི་ཁམས་ཐམས་ཅད་ཁྱབ་པ་ལྟར་ཤར་ཡང༌། ངེད་ཅག་གི་ཕྱོགས་སུ་ཐམས་ཅད་རླུང་གིས་བསྡུས་འོང་བ་ལྟར་བྱེད་འདུག་པས། ཐུབ་བཟང་ལ་སོགས་པའི་མི་ཀུན་གྱིས་དང་པོ་ངོ་མཚར་ནས་གནས་ཀྱི་བསུ་བ་མཛད་པ་འདྲ་ཟེར། དེ་ནས་ངེད་རྣམས་གར་འགྲོའི་ཕྱོགས་སུ་འོང་བ་ལ་ཡིད་ཚོམ་ནས། ང་རང་ལ་དེ་དག་གི་རྒྱུ་རྐྱེན་ཅི་ཡིན་པ་འདྲ་ཟེར་བ་ལ། བདག་གིས་དབྱར་གནམ་ལ་འཇའ་ཚོན་ཤར་གྲངས་དོན་ཅི་ཡོད་ང་རང་གིས་མི་ཤེས་སྨྲས་ཚེ། དེ་ནས་ ༣༤༤༽ཁོང་རྣམས་འབྲོང་རི་ལ་སྐོར་བ་བྱེད་དུ་བུད་སོང༌། ང་རང་མ་བུ་གཉིས་གུར་ནང་ལ་བསྡད་ཡོད་སྐབས།

གནོད་སྦྱིན་ཡིན་ཟེར་བའི་བནྡེའི་གཟུགས་ཅན་ཞིག་ཐོན་བྱུང་བས། བདག་གིས་ཁྱེད་སུ་ཡིན་ང་ཡོད་སར་འོང་མི་ཉན། ད་ལྟ[

དགོང་མོ ]གྲྭ་བ་རྣམས་ཀྱིས་ཁྱེད་ལ་ཚིག་ངན་བྱེད་འོང༌། ང་རང་ནད་པ་ཞིག་ཡིན་པས་འགྲུལ་འཛེམ་ཡོད་སྨྲས་པས། ཁོང་ན་རེ་ང་མགྲོན་པོ་གཞན་དང་མི་འདྲ་བས་ཁྱེད་ཀྱིས་མི་ཤེས་སམ་ཟེར། བདག་གིས་ང་འཆི་ལ་ཁད་ཀྱི་ནད་པ་ཞིག་ཡིན་པས། ཁྱོད་སུ་ཡིན་བརྟག་དཔྱད་བྱེད་མོས་མེད་སྨྲས་ཏེ། མགོ་རུམ་ནང་དུ་འཐེན་ནས་ཉལ་བསྡད་ཚེ། །ཡང་ཁོང་ན་རེ། ང་ཁྱེད་ཀྱི་ཐབས་གྲོགས་ལས་འབྲེལ་རྩལ་གྱིས་མངག་པ་ཡིན་པས། ཁྱོད་འཆི་དབང་མེད་ཟེར་ནས་ཀྵཿཡིག་གི་རྣམ་པར་ང་རང་གི་གསང་གནས་ལ་ཐིམ་སྣང་འཆར་ཚེ། སྔར་གྱི་མཐོང་སྣང་རབ་རོབ་ཐམས་ཅད་འོད་དམར་གྱི་རྣམ་པར་གྱུར་ཏེ། རང་གི་ལྟེ་བའི་དྲོད་འཛིན་ལ་ཐིམ་པ་དང་མཉམ་དུ་འདི་སྣང་ཐམས་ཅད་སྐབས་འབྱེད་ནུས་ཤིང༌། ནད་གཞི་ཡང་ཇེ་དྭངས་ལ་སོང་ངོ༌། །དེ་ནས་མདུན་ལུང་གོང་མའི་གཡོན་ཕྱོགས་སུ་བྲག་རི་སེང་གེ་གནམ་དུ་འཕྱོང་འདྲའི་ངོས་ནས། ཚེ་སྒྲུབ་ཉི་ཟླ་ཁ་སྦྱོར་གྱི་ཟབ་ཤོག་གཟི་སྒྲོམ་ཟུར་བརྒྱད་པ་དང༌། རྟ་མགྲིན་ལས་ཚོགས་བདུད་དཔུང་ཚར་ཆོད་ཀྱི་ཟབ་ཤོག་གནམ་ལྕགས་གའུ་ཁ་སྤྲོད། གཞན་ཡང་སྔོན་གནས་རྗེས་དྲན་གྱི་གཏེར་ཁ་ཆ་ཤས་གསང་ ༣༤༥༽གཏེར་གྱི་ཚུལ་དུ་བླངས་པ་དང༌། གཏེར་སྲུང་སོ་སོས་སྤྲད་པ་བྱུང་བས། དེ་དག་ལ་ལ་ཡང་གཏེར་དང༌། ལ་ལ་གསལ་ཁྱབ་ཏུ་བྲི་སྤེལ་བྱེད་པའི་འདུན་པ་བཅས་ཆོས་བདག་ལ་འཕྲོད་པར་བྱས། དེ་ནས་འབྲོང་སྐོར་བ་རྣམས་རང་ཕྱོགས་ལ་ཕྱིར་ལོག ངེད་མ་བུ་དང༌། ཐུབ་བཟང་བུ་སྤུན་གཉིས་བཅས་བྱ་སྟོད་ལ་རྗེའི་སྐུ་དྲུང་དུ་སོང་ནས། ཐོག་མར་བླ་མ་ཚུལ་བཟང་གིས་ངེད་ཅག་མཐོང་ནས་དགའ་སྤྲོ་ཆེན་པོས་བསུ་བ་ལ་བྱོན། དེ་ནས་རྗེ་དེ་ཉིད་དང་མཇལ་འཕྲད་མཛད་པའི་སྐབས་ཐུགས་བརྩེ་བས་བསྐྱངས་ཏེ་དགའ་སྤྲོ་ཆེན་པོ་མཛད། དེ་སྐབས་རང་ནས་ཀྱང་ཤི་གསོན་ཕྲད་པ་ལྟ་བུའི་དགའ་སྤྲོས་རྗེ་ལ་དད་འབྲལ་མི་ཕོད་པ་ལྟར་བྱུང༌། རང་གི་གཏེར་རྫས་ཁྱད་པར་བ་དང༌། གཞན་ཡང་དངོས་རྫས་ཅི་འབྱོར་མཇལ་རྟེན་དུ་ཕུལ་བས།

རྗེས་ཐུགས་དགྱེས་པ་ཆེན་པོས་བཞེས་ཏེ། རྟེན་འབྲེལ་གྱི་གསོས་སུ་གྱུར། དེ་ནས་ལུགས་གཉིས་ཀྱི་ཞིབ་གསུང་མཛད་སྐབས། རང་གི་ཡིད་སྐྱོ་ནས་ད་ཇི་ལྟར་བྱས་ཀྱང་ད་ལན་མ་གཏོགས་རྗེ་དེ་ཉིད་ལ་དངོས་སུ་མཇལ་བའི་སྐལ་བ་ཨེ་ཡོད་སྙམ་ནས་ཡིད་ཆུང་བྱས་ཏེ་མཆི་མ་བྱུང་བས། རྗེས་ཐུགས་བརྩེ་བའི་སེམས་གསོས་ཀྱི་བསླབ་གསོས་ཀྱི་བསླབ་བྱ་མཛད་ཚེ། བདག་གིས་འདི་སྐད་ཞུས། ཁྱེད་ཀྱིས་བདག་ཐུགས་བརྩེ་བ་ཆེན་པོས་རྗེས་སུ་བཟུང་སྟེ། མི་གྲལ་ནས་བུད་པ། ལྷ་གྲལ་དུ་བཀོད་ནས། ཚེ་སྲོག་འཛིན་པའི་ཀ་བ། མྱུར་ལམ་བསྒྲོད་པའི་གསང་གྲོགས། ཟབ་ ༣༤༦༽གཏེར་གདུལ་བྱ་རྒྱས་པའི་དཔའ་བོ། ལུགས་གཉིས་བྱ་བ་ཀུན་གྱི་འབྱུང་གནས་དམ་པ། ཁྱེད་ལྟ་བུ་ཁོ་མོ་བདག་གིས་སྔར་ཡང་མ་རྙེད། ཕྱི་ནས་རྙེད་པ་ལྟ་ཞོག དེའི་ཕྱིར་ན་ཁྱེད་བདག་གི་བསོད་ནམས་ཀྱི་དཔལ་དུ་མི་བཞུགས་སྙམ། ཁྱད་པར་བདག་གིས་ན་ནིང་ཁྱེད་སྣ་རིང་མ་ལ་བཞུགས་ཡོད་སྐབས། རང་གི་ཁ་ཞེ་གཏིང་མེད་པའི་ཡར་ཞུ་བཅས་ཀྱང་དོན་འབྲས་ཅི་ཡོད་ཆ་མ་ཆོད་པས། ང་རང་ལས་ངན་པ་ཡིན་པས། རྗེ་ཁྱེད་ཀྱི་སྔོན་དུ་བདག་ཚེ་འཕོས་སོང་ཅི་མ་རུང་སྙམ་པ་ཡིན་ཞུས་ཚེ། ཡང་སྔར་ལྟར་སྐུ་ཚེ་རྐྱེན་དབང་དུ་མི་གཏོང་གསུངས་ཏེ། གཅིག་གྲོགས་གཅིག་གིས་མཛད་ནས་རྟེན་འབྲེལ་ཕུན་སུམ་ཚོགས་པའི་གསོས་སུ་གྱུར་ཏོ། དེ་ནས་བྱང་རྒྱའི་འུར་ཟིང་གི་རྐྱེན་གྱིས་ཉེ་འཁོར་རྣམས་ཀྱིས་གྲོས་ཐག་བཅད་ནས། རྗེའི་བཞུགས་གནས་གཡུ་བསྭེ་བྱ་བའི་གནས་དེ་ཀར་སྤར་ཏེ། ངེད་ཅག་དང་བཅས་པ་ལྷན་དུ་བྱོན་པས། གནས་དེ་ཀར་བཞུགས་གདན་འཁོད་དོ། །ཟབ་གཏེར་གཉིས་ཀྱི་དབང་ལུང་སོགས་ཕར་ཕུལ་བ་དང༌། ཚུར་ཞུ་བ་སོགས་བྱས། ཁྱད་པར་རྗེ་དེ་ཉིད་ཀྱི་གཏེར་བྱོན་སྒྲོལ་དམར་གྱི་སྒོ་ནས་བདག་གི་དོན་དུ་མཁའ་འགྲོའི་བསུ་བཟློག་མཛད། ང་རང་གི་ནད་གཞི་འབམ་དང་དམ་གྲིབ་གཉིས་ལ་རྒྱུ་བྱས་པ་རེད་གསུངས་ཏེ། སྨན་དང་ཅི་དགོས་རིམ་གྲོ་སོགས་མཛད་ཅིང༌།

ཁྱད་པར་ཡབ་ཡུམ་གཉིས་ནས་སྐུ་ཚེ་མཛད་ཕྲིན་རྒྱས་ཕྱིར་ལུགས་གཉིས་ཀྱི་ཞིབ་གསུང་ ༢༤༧༽དང༌། གདུལ་བྱ་སེམས་ཅན་གྱི་དོན་མ་རྫོགས་ཀྱི་བར་དུ་ཐབས་ཤེས་འདུ་འབྲལ་མེད་པའི་ཐུགས་བསྐྱེད་སྨོན་ལམ་མཛད་པ་གཏེར་གཞུང་གཉིས་ལ་གསལ། དེ་ནས་ངེད་ཅག་རང་ཡུལ་ཕྱོགས་ལ་འོང་ནས་རི་ཟབ་ཞེས་པའི་ནང་དུ་ཐོན་ནུབ་རྨི་ལམ་ལ། ཡང་ལྷན་སྐྱེས་ཀྱི་མི་མོ་འཇིགས་སུ་རུང་བ་དེ་ཐོན་བྱུང་ནས་འདི་སྐད་ཟེར། ཁྱོད་དམ་ཉམས་རྣམས་ཀྱི་ཁྲོད་དུ་ཅིའི་ཕྱིར་འགྲོ་བ་ཡིན། གསེར་དང་ར་གན་ཆང་དང་ཆུ་གཉིས་ནོར་བ་ལྟ་བུར། རང་སྐལ་གྱི་སེམས་དཔའ་དགོས་མེད་དུ་དོར། རང་གཏེར་ཟབ་མོའི་འཛིན་སྐྱོང་རྒྱབ་ཏུ་བོར་ནས། འཁོར་བའི་ཁ་འཛིན་ལ་གཡེངས། ཁྱོད་ཆུང་ནས་ད་བར་གྱི་དུས་ལ་ཐུག་ཚེ། ང་རང་གིས་དྲང་པོའི་བསླབ་བྱ་བྱས། ཟབ་མོའི་ཆོས་གཏེར་གྱི་ཕ་ཕོགས་གཏད། རྐྱེན་ཕྱི་ནང་གི་བར་ཆད་བཟློག་པ་སོགས་མ་ཡིས་བུ་སྡུག་བརྩེ་བ་བཞིན་བྱས་ཏེ་བསྐྱེད་བསྲིང་བ་ཡིན་ཀྱང༌། ད་དུང་རང་ཚུགས་མི་ཐུབ་ཅིང་གཞན་དབང་ཁོ་ན་ལ་གཏོང་དགོས་པའི་དོན་ཅི་ཡོད་ཟེར། ཡང་བདག་གིས་ང་རང་བློ་སྣ་མང་ནས་གྲོགས་དང་གྲོགས་མིན་ནོར་བ་མ་ཡིན། ལྷ་དང་བླ་མ་རྣམས་ཀྱི་ཞལ་གསུང་བཅག་མ་ནུས་པས། རང་དོན་རྒྱབ་ཏུ་བོར་ནས། བདུད་འདུལ་དབང་ཕྱུག་གླིང་པའི་ཟབ་གཏེར་འཛིན་སྐྱོང་རེ་ཨེ་འོང་སྙམ་ནས། སེམས་འདུན་གྱི་འཕེན་པ་དེ་ཀར་གཏད་པ་སོགས་ཀྱིས་ད་བར་ལ་རང་དོན་མ་འགྲུབ་པ་དང༌། ཁྱད་པར་ཐབས་གྲོགས་དང་ཆོས་འཛིན་ཐམས་ཅད་ ༣༤༨༽གཞན་དབང་ཁོ་ན་ལ་སོང་བས། བདག་སྐྱེ་ལུས་དམན་པས་དེ་རྣམས་དང་འཕྲད་ཐབས་མ་བྱུང་བ་ཡིན། ད་ལན་གྱི་སྐབས་ཡང་ང་རང་མི་འགྲོ་རང་དབང་མེད་པ་དེ་ལན་སྨྲས་ཚེ། མོ་ན་རེ་ཁྱོད་རང་མི་རུས་ངན་པའི་རྐྱེན་གྱིས་བྱ་བ་གང་ཐད་ནས་ལ་ཡོག་མེད་པར་བྱེད་དགོས་སྙམ་ནས། ད་བར་ལ་མགར་ར་སང་གི་ཟུར་ལ་ལྷག་སོང་བ་ཡིན། ད་ལོ་ཕན་ཆད་ཁྱོད་ངེད་ཅག་གི་དབང་ཡིན། མགར་ར་སང་གི་ཟུར་ལ་སྡོད་པའི་དུས་རྫོགས་པ་ཡིན་ཀྱང༌།

ད་དུང་སྨོན་ལམ་ལོག་པའི་སྐྱེས་བུས་རྒྱུད་བསྐུལ་ནས། ཁྱོད་ཀྱི་ཚེ་ཆོས་གདུལ་བྱ་རྣམས་ལ་ཅི་འགྱུར་མི་ཤེས། མར་མེ་དང་དྲི་བཞོན། ཆུ་དང་མེ། རྡོ་དང་ལྕགས་བཞིན་ཡིན་པས་སྟབས་གཟབ་དགོས་ཟེར་བ་དང་མཉམ་དུ་ང་རང་གཉིད་ལས་སད་དོ། །དེ་ནས་ངེད་རྣམས་སོང་བས་བླ་བྲང་གི་སྒར་གཞི་མགར་སྐོར་ནང་དུ་བྱོན་སོང་འདུག་པས། བདག་གིས་ཐུབ་བཟང་ལ་ད་ལོ་སྒར་གཞི་མགར་སྐོར་ནང་དུ་བུད་སོང་བ་དེ། ལུང་བསྟན་བཟང་པོ་ཞིག་མེད་པས་རྟེན་འབྲེལ་མ་ལེགས་སྨྲས། ཐུབ་བཟང་ན་རེ། སྔར་རྒྱལ་སྲས་སང་རྒྱུ་མེད་ཟས་མེད་ཡིན་དུས། ཕུ་ནུ་མགར་སྐོར་རེད་ཟེར་བ་མཐོང་མ་མྱོང༌། དེང་སང་ཁྱེད་ཀྱི་སྐུ་དྲིན་གྱིས་རྒྱུ་རྫས་ལོངས་སྤྱོད་དང་ལྡན་ཡོང་དུས། མགར་ར་སང་གིས་རིགས་སད་ནས་རྒྱལ་སྲས་ལ་བདག་པོ་བྱེད་འདུག་ཟེར། བདག་གིས་ཁྱོད་མི་ཆུང་བྱིས་པའི་བློ་ཅན་ཡིན་པས་ཅི་ཡང་མི་ཤེས་དེ་ལྟར་ཟེར་མི་ཉན། ཁོང་ ༣༤༩༽རྣམས་ཀྱིས་གོ་སོང་ན་ཚིག་ངན་བྱེད་འོང་སྨྲས། དེ་ནས་ཁྱིམ་དུ་ཐོན་ཉེ་བའི་སར། ཁྲ་བླ་སྙན་གྲགས་དང༌། འཇིགས་མེད་དཀོན་མཆོག་རྣམས་དགའ་སྤྲོ་ཆེན་པོས་བདག་བསུ་བ་ལ་ཐོན་བྱུང༌། བདག་གིས་རུ་བ་འདི་རྣམས་སུ་རེད་དྲིས་པས། སྙན་གྲགས་ན་རེ་འདི་རྣམས་མགར་སྐོར་རེད་ཟེར། ཡང་བདག་གིས་འུ་ཅག་གི་རུ་བསུ་བྱེད་མི་སུ་རེད་སྨྲས་ཚེ། ཁོང་གཉིས་ན་རེ། རུ་བསུ་བྱེད་མི་གཅིག་ཀྱང་མི་འདུག སྤྲུལ་སྐུ་དང༌། ལྷག་དཔལ་གཉིས་ཀྱིས་གྲོས་བྱས་ནས། རུ་མགར་སྐོར་ནང་དུ་བབ་དགོས་ཟེར་ནས་ཁར་མ་ཉན་པ་ཡིན། ངེད་གཉིས་ཀྱིས་སྔར་གཡས་རུའི་སྒར་ནས་འོང་དུས་མགར་སྐོར་ནང་དུ་མོ་དང་ལུང་བསྟན་མ་ཆུད་པའི་རྣམ་གྲངས་ཁོ་རང་གཉིས་ལ་བཤད་ཀྱང༌། ལྷག་དཔལ་གྱིས་ངེད་སང་ལ་སྔར་བླ་མའི་རིང་ནས་ཡུམ་དང་སྲས་གཉིས་ལ་ཀུན་གྱིས་ལུང་བསྟན་དང་ཕྱག་མོ་འཁྲུགས་པ་ཞིག་ཡིན་པས་སྐྱོན་མེད་ཟེར་བ་ལ། སྤྲུལ་སྐུའི་བདེན་པར་བཟུང་ནས་རུ་མ་བཀལ་ཐབས་མེད་ཡིན་ཟེར་བའི་ལན་གྱིས་འདིར་ཐོན་པར་ཡིན་ཟེར།

དེ་ནས་མགར་སྐོར་དང་རུ་ལྷན་དུ་བསྡད་ནས། སྟོན་སར་རྫོགས་སྐབས་ཉིན་གཅིག་བདག་གིས་རྒྱལ་སྲས་ལ་འདི་སྐད་ཞུས། འུ་ཅག་ད་ལན་ཡུལ་ཕྱོགས་འདི་ཀར་འདུག་མི་ཉན་པ་འདྲ། བུ་ཆུང་འགྱུར་མེད་རྡོ་རྗེ་ལ་ཤིན་ཏུ་མོ་འཁྲུགས་པ་དང༌། ང་རང་གི་རྐང་བ་ཡང་ཇེ་འཁྲུགས་ལ་སོང་ནས་ཆུ་ཟོམ་གང་ཁུར་མི་ཐུབ་པ་ལྟ་བུར་སོང་འདུག ཁྱད་པར་འུ་ཅག་ ༣༥༠༽གཉིས་ད་ལོ་ཤི་དབྱེ་གསོན་བྲལ་ཞིག་གི་ངོ་ཡོད་འདུག་པས། རྫོང་གི་གནས་ནང་དུ་རབ་ལོ་གཅིག འབྲིང་སྟོན་དགུན་ཙམ། ཐ་ན་ཡང་ཟླ་བ་གཅིག་ཙམ་ཞིག་ལ་བཞུགས་ཀར་ཐོན་ན། ཤིན་ཏུ་བཟང་བར་སྣང་གི། དེ་མིན་འུ་ཅག་གི་ལས་མཐའ་ཅི་འགྱུར་མི་ཤེས་པ་འདྲ་ཞུས་པས། ཁོང་གི་ཞལ་ནས་ང་སྤྲང་ལྡོམ་ལ་མི་འགྲོ། གསལ་སྒྲོན་མོ་དང་ང་གཉིས་ས་ཐག་གིས་ཕྱེས་པ་ཡིན་མ་གཏོགས། སེམས་ཐ་དད་དུ་སོང་བ་མ་ཡིན་པས། ཁྱེད་མ་བུ་ངའི་སར་བསྡད་ཚེ། གསལ་སྒྲོན་འདི་ཀར་མི་འོང་ཟེར་བས། ཁྱེད་རང་ཁ་གསོ་ཐབས་ནུས་ན་བུད་སོང་དང་ཆོག་གི། ང་རྫོང་གནས་ལ་མི་འགྲོ་ངེས་པ་ཡིན་གསུངས། ཡང་བདག་གིས་གསལ་སྒྲོན་འོང་མི་ཉན་པའི་ཐབས་ལ་འུ་ཅག་བྱོན་དགོས་ཞུས་པ་མིན། དེའི་ཐད་ནས་སྔར་ཞུས་པ་ལྟར་བར་ཆད་དངོས་གྲུབ་ལ་དགོངས་ཚེ། ཁྱོད་ཀྱི་ཐུགས་བབ་ཅི་བདེ་ལོས་མཛད། ད་ལན་རྫོང་ནང་ལ་བྱོན་རྒྱུ་གྲུ[ སྟབས་ལྡན ]ན་ཤིན་ཏུ་དགེ་བར་སྣང་བས་དེ་ལུགས་ཐུགས་ལ་ཞོག་ཞུས། དེ་ནས་ཉིན་གཅིག་ང་རང་ནོར་གྱི་རྫི་བུ་ལ་སོང་བས། ཡུལ་དེར་ཤིང་དང་ནགས་ཚལ་ཤིན་ཏུ་འཐུག་པས་ཟིལ་བ་ཆེ་བ་དང༌། རང་ལ་ཆར་གོས་མེད་པ་སྟེང་ནས་ཁ་ཆར་གྱིས་གདུང་ནས་གོས་ཕྱི་ནང་མེད་པ་ཆུ་ལ་བྱིངས་པ་ལྟར་རློན་སོང་བ་ལ་རྐྱེན་བྱས་ཏེ། ནངས་སྔ་མོ་རྐང་བ་གཉིས་ཀྱི་རྒྱུས་པ་འཐེན་ནས་འགྲོ་མི་ཤེས་པར་བྱེད་འདུག་པས། སྙན་གྲགས་མ་བུ་དང༌། རྒྱལ་སྲས་གཉིས་ཀྱི་ཨ་ ༣༥༡༽ནེ་བསམ་སྐྱིད་སོགས་ཀྱིས་སྨན་པ་འབོད་དགོས་ཟེར་ཀྱང༌། ཁོང་གི་ཐུགས་བབ་མེད་ཚེ་བཏང་སྙོམས་ལ་བཞག རང་ནས་ཀྱང་སྙིང་རུས་བྱས་ཏེ་ནོར་བཞོ་བཤིག་དང་ཁྱིམ་གྱི་ལས་ཀ་ཐམས་ཅད་སྔར་ལྟར་ཅི་ལྕོགས་བྱས།

དེ་སྐབས་ཡང་རྒྱལ་སྲས་སང་གི་སྐུ་ནུའུ་འཇིགས་མེད་དཀོན་མཆོག་ལ། ངེད་དཔོན་གཡོག་རྫོང་གནས་ལ་བྱོན་དགོས་པའི་ལོ་རྒྱུསརྣམས་ཞིབ་པར་བཤད་ནས། དེ་ལྟར་ཁྱེད་ཀྱིས་རྒྱལ་སྲས་ལ་ཡང་ཡང་ཞུ་དགོས་སྨྲས་པས། ཁོང་ནས་ཀྱང་ལན་མང་པོར་དེ་ལྟར་ཞུས་ཀྱང་བྱེད་རྒྱུ་མ་རྙེད་ནས། གཉི་མདའི་ཉི་མ་ལུང་བྱ་བར་སྟོན་རུ་རྫོགས། དེའི་ཉིན་རྟ་གོང་ལ་སོང་བ་དེ་ལ་ཁག་བཞག་ནས། ང་རང་གི་རྐང་བ་གཉིས་ཞ་སོང་ནས་མལ་སར་ལྷུང་ཡང་ད་དུང་སྙིང་རུས་བྱས་ཏེ། རྒྱལ་སྲས་སྐུ་མཆེད་ལ་ནབ་བཟའ་ཆ་ཚང་སྤུས་ལྡན་ཞིག་བཟོ་དྲུབ་རེ་བྱས་ཚེ། ནད་གཞི་ཇེ་འཁྲུགས་ལ་སོང་ནས་འཆི་ལ་ཉེ་བར་བྱུང་ཡང་སྨན་དཔྱད་རིམ་གྲོ་བྱེད་པ་ལྟ་ཞོག ཐུབ་བཟང་དང༌། འཇིགས་མེད་དཀོན་མཆོག་གཉིས་ཀྱིས་ནད་གཡོག་བྱས་པ་ཐུགས་ལ་མ་བབ་པའི་རྣམ་འགྱུར་མངོན་ཚེ། བདག་གིས་ཁོང་གཉིས་ལ་འདི་སྐད་སྨྲས། ང་རང་ནད་གཞི་འདི་ལས་ཐར་སྲིད་པ་བྱུང་ན། མགར་ར་བླ་བྲང་གི་ཁྱིམ་དེར་མི་འདུག་ངེས་པ་ཡིན། ང་མོ་ལོ་ཉི་ཤུའི་དུས་ནས་ད་རྩ་དགུ་ལ་མ་ཐོན་བར་དུ་ལག་ངར་གྱིས་མེ་ཐུར་སོག་པས་ཐལ་ཕྱག་བྱས་ཏེ། མི་ཚེ་གཡོག་ལ་ཟད་པ་ཡིན། ད་འཆི་ཁར་ཐུག་ཀྱང་སྨན་ ༣༥༢༽དཔྱད་རིམ་གྲོ་བྱེད་པ་ལྟ་ཞོག ནད་གཡོག་རེད་མགར་སྐོར་ཕྱི་ནང་ཀུན་དང༌། ཁྱད་པར་རྒྱལ་སྲས་ཁོ་རང་བཅས་པས་དགོངས་པ་དེ་ཁྱེད་གཉིས་ཀྱིས་གསལ་བ་ལྟར། ང་རང་གིས་ཟེར་མི་དགོས། བདག་གི་ནད་གཡོག་ཡིན་མིན། མགར་ར་ལྷ་མཆོག་སྨན་པ་ཡིན་པས། ཁོ་རང་འབོད་དུ་སོང་ལ་སྨན་དཔྱད་བྱེད་དུ་བཅུག་དགོས་སྨྲས། དེ་སྐབས་གཏེར་སྟོན་བླ་བྲང་གི་གཉེར་བ་འོད་འབར་དང༌། འཇིགས་མེད་བཟང་པོ་གཉིས་ཀ་ཚོང་ནས་ལེན་དུ་ཐོན་བྱུང་བས། དེའི་གདོང་ལ་ཡིད་བཞིན་ནོར་བུས་གུ་རུ་རྟ་ཕག་གི་བསྐྱེད་རྫོགས་ཆ་ཚང་སྔར་ཞུས་ལྟར། ཕྱག་བྲིས་མཛད་ཅིང་གླེགས་ཤིང་ཡིག་ཐག་དང་བཅས་པ་སྤུས་ལྡན་གནང་འབྱོར་སྤྱི་བོར་ཕེབས་པ་དང༌། དེ་དང་མཉམ་དུ་རྗེ་དེ་ཉིད་དགུང་ལོ་ཞེ་གཉིས་ཕན་ཆད་མི་བཞུགས་པའི་ལུང་བསྟན་སྣ་ཚོགས་བླ་མ་རིན་པོ་ཆེ་བདུད་འཇོམས་རྡོ་རྗེ་དང༌།

གཞན་ཡང་གནས་གསུམ་མཁའ་འགྲོས་ལུང་བསྟན་པ་སོགས་དང༌། ཁོང་དཔལ་རིར་ཕེབས་དགོས་བྱུང་ཚེ་ཁྱེད་ཀྱིས་ཐུགས་ངལ་མཛད་མི་དགོས། འུ་ཅག་ཡབ་ཡུམ་སྐད་ཅིག་ཙམ་ཡང་འབྲལ་བ་མེད་སོགས་ཀྱི་གསུང་ཡིག་ཕེབས་པས་ཅི་བྱེད་ལྟོས་མེད་དུ་སོང༌། ཕྱི་ནད་ཀྱིས་མནར། སེམས་སྡུག་བསྔལ་གྱིས་གདུང་ནས། རྗེ་དེ་ཉིད་ལ་སྨྲེ་སྔགས་ཀྱི་སྐྱོ་གཏམ་དང༌། ཁོ་བོའི་མགོན་དུ་བཞུགས་པར་གསོལ་བ་བཏབ་ནས་ཞུ་ཡིག་ཕུལ། དེ་ནས་ཡང་ཉིན་གཅིག་ཐུབ་བཟང་གི་ཡུལ་བ་རྣམས་ཐོན་བྱུང་ ༣༥༣༽བས། ང་རང་མཐོང་ཚེ་ཐམས་ཅད་ཀྱིས་མཆི་མ་བྱུང་ནས། ཨ་ཁ་ཁ་ད་ལན་ཁྱེད་འདས་འགྲོ་ངེས་པ་རེད། སྨན་པ་དང་མོ་བ་རྣམས་ཀྱིས་ཅི་ཟེར་འདུག་ཟེར་བས། བདག་གིས་ང་རང་ནད་འདིས་མནར་ནས་ལོ་གསུམ་ཙམ་ཡིན། ཇེ་འཁྲུགས་ལ་སོང་ནས་རང་མགོ་མ་ཐོན་པར་ཟླ་བ་གཅིག་ལྷག་ཙམ་སོང༌། དེའི་ཚེ་སྨན་ཐུན་གཅིག རིམ་གྲོ་ཁྲུས་ཙམ་ཡང་བྱེད་མ་མྱོང་བ། འཇིགས་མེད་དཀོན་མཆོག་དང༌། ཐུབ་བཟང་སོགས་ཀྱིས་གསལ་སྨྲས་ཚེ། ཁོང་ཚོས་གྲོས་བྱས་ཏེ་མགར་ར་ལྷ་མཆོག་འབོད་དུ་སོང་ནས་ཐོན་བྱུང༌། ཁོང་གིས་ང་རང་གི་རྩ་དང་ཚུལ་བལྟས་ཚེ། ཆུ་འབམ་རེད། ནད་ཡུན་རིང་བའི་རྐྱེན་གྱིས་སྟོད་དུ་འགྲོ་ཉིན་གདའ་ཟེར། དེ་སྐབས་ཐམས་ཅད་ཀྱིས་བདེན་པར་བཟུང་ཡང༌། སྨན་གྱིས་ཕན་ཐབས་མ་བྱུང་ནས་འཆི་བ་ལ་ཉེ་འོང་བའི་ཚེ། ལྷག་དཔལ་དང༌། རྒྱལ་སྲས་སྐུ་མཆེད་རྣམས་ཀྱིས་བཀའ་གྲོས་མཛད་ནས། ངེད་མ་བུ་གཏེར་སྒར་ལ་བསྐྱལ་དགོས་ཟེར། དེའི་སྐབས་བདག་གིས་ང་མི་རོ་འཕང་ས་དུར་ཁྲོད་བྱེད་མི་དགོས། ངེད་མ་བུ་གཏེར་སྟོན་བླ་བྲང་ཟུར་ལ་ཅིའི་ཕྱིར་འགྲོ། ང་རང་གིས་ཚེ་སྟོད་རྐང་པ་ཡོད་ཚེ་ཁྱེད་མགར་ར་སང་གི་གཡོག་བྱས། ད་ཤི་རན་དུས་གཞན་ཞིག་ཡོད་སར་འགྲོ་དགོས་པའི་དོན་ཅི་ཡང་མེད། གལ་ཏེ་ངེད་མ་བུས་ཁྱེད་ཅག་ལ་གནོད་ན། རྫོང་གནས་སམ། འབྲོང་མདུན་གཉིས་གང་རུང་དུ་འགྲོ་དང་ཆོག་མ་གཏོགས། གཏེར་སྟོན་སྤྲུལ་སྐུའི་སྐུ ༣༥༤༽མདུན་ལ་ངེད་མ་བུ་སོང་ཚེ།

ཁྱེད་མགར་ར་སང་གི་ད་སྔ་ང་ལ་ཅི་བཤད། ཅི་གྲོས་ཡོད། རང་རང་སོ་སོའི་སེམས་ལ་ཡོད་པ་དེ་རེད། ང་རང་གི་སྟེང་དུ་ཆུ་ཞིག་མ་བླུགས། འོག་ནས་མེ་ཞིག་མ་བུས། དེ་མིན་བྱ་བ་གང་ཐད་ནས་ཁྱེད་སང་གིས་ཅི་བྱས་སེམས་ལ་ལོས་ཡོད་སྨྲས་ཚེ། ལྷག་དཔལ་དང༌། རྒྱལ་སྲས་སང་གཉིས་ཀས་འབྲོང་མདུན་དང༌། རྫོང་གནས་གཉིས་ལ་མགར་སྐོར་ཚོ་བར་ལམ་མེད་པ་ཡིན་པས། གཏེར་སྒར་དུ་འགྲོ་དགོས་ཟེར་ནས། འཇིགས་མེད་དཀོན་མཆོག་དཔོན་གཡོག་གཉིས་སྐྱེས་མར་མངག་ནས། བསྐལ་བ་ལྕགས་བྱའི་ཟླ་བ་བརྒྱད་པའི་ཚེས་གསུམ་གྱི་ཉིན་ངེད་མ་བུ་གསུམ་དང༌། ཐུབ་བཟང་བཅས་ལམ་དུ་ཞུགས། དེ་སྐབས་རྒྱལ་སྲས་སང་ནས་ཐུགས་ཆུང་མཛད་ཅིང་ལུང་བའི་མདའ་བར་དུ་སྐྱེལ་མ་མཛད། ང་རང་གི་འདུག་གནས་སྦྲའི་སྟེང་དུ་བྱ་རྒོད་བབ་པ་དང༌། རླུང་ཆེན་པོས་སྦྲའི་མ་ལོགས་ཀྱི་ཆོན་ཐག་བཅད་པ་སོགས་མ་ངེས་པའི་ལྟས་མང་དུ་བྱུང་བས། སྐྱེལ་མ་ཐམས་ཅད་ཀྱིས་ང་རང་ཤི་སོང་བ་ལྟ་བུའི་མྱ་ངན་བྱེད་དོ། །དེ་ནས་མགར་ར་ལྷག་དཔལ་གྱིས་ཀྱང་ཇ་བར་ཞིག་གི་ལམ་དུ་སྐྱེལ་མ་བྱས། རྒྱལ་སྲས་སང་དང་ཉེ་འཁོར་གཞན་རྣམས་ཕྱིར་ལོག་གོ། །དེ་སྐབས་བདག་གི་སྣང་བ་ལ་ད་རྒྱལ་སྲས་སང་དང༌། ངེད་གཉིས་སྐྱེ་བ་འདི་རུ་མི་འཕྲད་ངེས་པ་རེད་སྙམ་ནས། ལྷག་དཔལ་དང༌། འཇིགས་མེད་དཀོན་མཆོག་གཉིས་ལ་འདི་སྐད་སྨྲས། ང་རང་ ༣༥༥༽ནད་བབ་ལྕི་བའི་རྐྱེན་གྱིས་ཤི་འགྲོ་བ་ལ་ལ་ཐང་མེད་པ་འདྲ་ན། རྒྱལ་སྲས་ལ་ཁྱེད་གཉིས་མ་འཆུགས། གསལ་སྒྲོན་ཁ་དྲི་རྩུབ་པ་དང༌། རྒྱལ་སྲས་སང་མི་གཤིས་ངན་པའི་རྐྱེན་གྱིས་ལས་མཐའ་ཅི་འགྱུར་མི་ཤེས་པ་འདྲ་ན། ཁྱེད་གཉིས་ཀྱིས་དེ་ལུགས་དགོས་སྨྲས་ཚེ། ཁོང་གཉིས་ནས་ཀྱང་དེ་ལྟར་བྱེད་པར་ཁས་བླངས་ནས། བདེ་སྡུག་ལེགས་ཉེས་ཀྱི་གཏམ་སོགས་ཞིབ་རྒྱས་སུ་བྱས་ཏེ་ལྷག་དཔལ་ཕྱིར་ལོག་གོ། །དེ་ནས་ངེད་ཅག་ལམ་དུ་བཞུད་ནས་རང་ལ་ངལ་དུབ་ཆེན་པོ་བྱུང་ཡང་སྙིང་རུས་བྱས་ཏེ་སོང་བས། རྗེ་དེ་ཉིད་ཀྱི་བཞུགས་གནས་མཁར་འགབ་སང་གི་ས་གས་ཀྱི་ཉི་མ་ལུང་བྱ་བར་བཞུགས་ཡོད་པས།

དེ་ཀར་ཐོན་ནས་ཐོག་མར་རྗེའི་དངོས་སློབ་བསོད་སྤྲུལ་སྣ་ཚོགས་རང་གྲོལ་དང་མཇལ་འཕྲད་མཛད། དེ་ནས་རིམ་གྱིས་སྐུ་མདུན་དུ་མཇལ་འཕྲད་མཛད་སྐབས། ང་རང་གིས་སྙིང་རུས་བྱས་ཀྱང་ལུས་ཟུངས་ཟད་པའི་རྐྱེན་གྱིས་གཏམ་ཚིག་གཅིག་གཉིས་ལས་བཤད་མ་ཐུབ་པ་སོགས་བྱུང་བས། རྗེའི་ཐུགས་ཀྱིས་མ་བཟོད་ནས་འཇིགས་མེད་དཀོན་མཆོག་ལ། ཁྱེད་ཀྱིས་མཁའ་འགྲོ་འདི་ལ་ནད་དྲག་པོ་འདི་ཙམ་གྱིས་མནར་ཀྱང་ལྟ་རྟོག་མི་བྱེད་པ་ཅི་ཡིན་གསུངས་པས། ཁོང་གི་ལོ་རྒྱུས་ཐམས་ཅད་ཞུ་ཆས(

གྲབས )བྱེད་འདུག་པས། བདག་གིས་ཁོང་ལ་བརྡ་ཞིག་བྱས་པས་ཅི་ཡང་ཟེར་མ་ཕོད་ནས། ཕན་གནོད་མེད་པའི་གཏམ་ཁ་ཤས་ཞུས། དེ་ནས་རྗེ་དེ་ཉིད་ཀྱིས་སྨན་དཔྱད་རིམ་གྲོ་སོགས་ཀྱི་མཐུན་ ༣༥༦༽རྐྱེན་མཛད་པས། ང་རང་ནད་ལས་ཇེ་དྭངས་ལ་སོང༌། དེ་སྐབས་སྔར་སྒོ་སྤྲུལ་རིན་པོ་ཆེའི་ཞལ་གསུང་ལ། ཁྱེད་ལོ་སུམ་ཅུ་ལ་ཐོན་དུས་ཤ་ཟ་དགོས་པ་བྱུང་ཡོང༌། དེ་སྐབས་ཐེ་ཚོམ་མི་དགོས་དང༌། ཁ་རེག་ཚད་ཀྱི་སེམས་ཅན་རྣམས་ལ་ཕན་ཐོག་ཆེན་པོ་འབྱུང་ངེས་གསུངས་པ་ལྟར། རྗེ་དེ་ཉིད་ནས་ཤ་ཟ་དགོས་གསུངས་ཏེ། ཤ་ལ་བྱིན་རླབས་མཛད་ནས་གནང་བས་བཀའ་བཅག་མ་ནུས་པ་དང༌། ནད་ཀྱི་ཕྱིར་དུ་དགོངས་པ་ཡིན་པ་སོགས་ཀྱིས་ཟས་དེ་ལ་ཅུང་ཟད་རེ་ལོངས་སྤྱོད། སྔར་རླུང་ལ་འཕེལ་འགྲིབ་ཤིན་ཏུ་སོང་བ་རྣམས་སོར་ཆུད་པ་བྱུང་ནས། རྩ་རླུང་ལ་བོགས་ཐོན་ནས་ལས་སུ་རུང་བའི་རྒྱུ་བྱེད་དོ། །ཡང་ང་རང་རྗེའི་བཀའ་གནང་ལྟར་མཚམས་དམ་རྒྱ་ཞིག་ལ་བསྡད་ཡོད་སྐབས། ཡུལ་དེ་ཀའི་བདག་པོ་གཉུག་མར་གནས་པའི་མི་མིན་རྣམས་ཀྱིས་གཟུགས་སྣ་ཚོགས་ལ་སྤྲུལ་ནས་ཐོ་འཚམ་བྱེད་དུ་འོང་བས། བདག་གིས་ཁོང་རྣམས་ལ་ལ་ཏིང་ངེ་འཛིན་གྱིས་བཅིང༌། ལ་ལ་སྙིང་རྗེས་བསྒྲལ། ལ་ལ་དམ་ལ་བཞག་ནས། ཕྱིན་ཆད་གང་དག་འགྲོ་བ་རྣམས་ལ་གནོད་བྱེད་མི་ནུས་པར་བྱས་ཚེ། དེ་དག་གི་ནང་ནས་རྒན་བུ་འཇིགས་སུ་རུང་བ་ནག་ཕྱོགས་པ་ཞིག་འདུག་པ་དེས་ན་རེ། ཁྱོད་མགོ་ནག་མོ་བས་ཁ་བཙན་ཆེ། །སྲེ་མོང་བཞིན་དུ་ཡུལ་ཀུན་ཉུལ། །ངོ་དམར་དྲེད་ལས་འཇིགས་ཆ་ཆེ། །མིག་གིས་མཐོང་ཚད་བྲན་དུ་བྱེད། །ཁྱེད་འདི་རུ་འདུག་དོན་ཅི་ཡང་མེད། །གཅོད་པ་ཡིན་ན་གཉན་སར་ ༣༥༧༽སོང༌། །སྒོམ་ཆེན་ཡིན་ན་བྲག་སྟོང་འགྲིམས། །སྤྲང་པོ་ཡིན་ན་ཡུལ་གཞན་སོང༌། །ས་འདིའི་བདག་པོ་ང་རང་ཡིན། །ཁྱོད་ཡུལ་འདིར་མི་བཞག་ཐག་གིས་ཆོད། ཅེས་ཟེར་ནས་ཁོ་ཡིས་རལ་གྲི་གླད་ལ་བསྐོར་བས། བདག་གིས་ཁོ་ལ་སྙིང་རྗེ་ཚད་མེད་པ་ཞིག་སྐྱེས་ནས། ཁྱོད་ཀྱིས་ཁོང་ཁྲོ་མ་བྱེད།

རངགཞན་ཐམས་ཅད་ངན་སོང་ལ་འགྲོ་བའི་རྒྱུ་བྱེད་འོང་མ་གཏོགས། ང་འཇིགས་མེད་དོན་གྱི་རྣལ་འབྱོར་མ་ཡིན་པས། ཁྱོད་ལྟ་བུས་གླགས་མི་ནུས། འོན་ཀྱང་བླ་མ་དཀོན་མཆོག་གསུམ་ལ་བློ་གཏོད་ལ་གསོལ་བ་ཐོབས་དང༌། ལས་ངན་གྱི་རྒྱུན་ཆད་ནས་ཐར་བའི་ལམ་སྣ་རེ་ཟིན་འོང་སྨྲས་པས། ཁོ་ཡང་ཁོང་ཁྲོ་ཞི་ནས་འདི་སྐད་ཟེར། བླ་མ་དཀོན་མཆོག་ལ་གསོལ་བ་བཏབ་ན་ཕན་ཡོན་ཅི་འདྲ་ཡིན་ཟེར། བདག་གིས་ཁོང་རྣམས་ཀྱི་མོས་པ་དང་མཐུན་པའི་མགུར་སྨྲས་པ་གཏེར་གཞུང་དུ་གསལ། དེ་ནས་ཡང་རྗེ་དེ་ཉིད་ལ་སྔར་གྱི་གདམས་པའི་མཇུག་རྡོ་རྗེ་ཆུ་འཐུང་གི་མན་ངག་རྣམས་གདན་ཐོག་གཅིག་ཏུ་ཡབ་ཡུམ་གཉིས་ཀྱིས་ཟླ་བ་གསུམ་གྱི་བར་དུ་ཉམས་ལེན་མཛད། དེ་སྐབས་སུ་ཕྱི་ཡུལ་གྱི་རྟགས་སུ་ཉིན་མཚན་མེད་པར་རི་ངུར་བ་དང༌། ས་གཡོ་བ། སྒྲ་འུར་བ། གླིང་བུ་དང༌། རོལ་མོའི་སྒྲ་སྒྲོགས་པ། དྲི་བཟང་གི་ངད་ལྡང་བ་སོགས་འབྱུང་བ་ལས་ལྡན་སློབ་འབངས་ཀུན་གྱིས་མཐོང་ཆོས་སུ་གྱུར་པ་དང༌། ནང་རྩ་རླུང་ཐིག་ལེ་གནས་སུ་དག་པའི་རྟགས་སུ་དབུ་མགྲིན་གྱི་མདུད་རྒྱ་གྲོལ་ནས། ལམ་ ༣༥༨༽སྦྱང་བསྒྲོད་ལ་མ་ལྟོས་པར། ཐེག་པའི་ཆོས་ཚུལ་ཐམས་ཅད་ཆགས་ཐོགས་མེད་པར་མཁྱེན་ཅིང༌། ཟབ་གཏེར་དགོངས་པའི་གབ་སྒྲོམ་ལས། འགྲོ་བའི་ཁམས་དང་མོས་པ་དང་མཐུན་པའི་གདམས་པའི་གནད་དོན་ཐམས་ཅད་ཀྱི་བརྡ་རང་གྲོལ་དུ་བྱུང་བ་དང༌། རླུང་བཅུ་ལས་སུ་རུང་ཞིང༌། ལུས་གཞོན་ཤ་ལྡན་ཅིང་ཤིང་བལ་ལྟར་ཡང་བ། ངག་རྡོ་རྗེའི་ཚིག་རང་རྡོལ་དུ་མགུར་མ་བྱས་ཚེ། དེའི་སྒྲ་ཐོས་ཚད་ཀྱི་རྒྱུད་ལ་བསམ་གཏན་དང་པོའི་ས་བོན་འཇོག་པ་སོགས་ལས་ཕྲན་དུ་མས་འགྲོ་བའི་དོན་འབྱུང་ཞིང༌། ཁྱད་པར་བདེ་ཆེན་སྟོང་བའི་ཡེ་ཤེས་སྤྲོས་བྲལ་རྣམ་ཐར་གསུམ་ལྡན་རིག་སྟོང་བས་བརྗོད་ལས་འདས་པའི་དགོངས་པ་མངོན་དུ་གྱུར་ཅིང༌། ཐབས་ཤེས་གཉིས་ཀྱི་ཐུགས་ཡིད་མངོན་སུམ་དུ་རོ་གཅིག་ཏུ་འདྲེས་ནས། སྐུ་གསུམ་མཁའ་འགྲོའི་ཚོགས་གྲལ་དུ་བྱོན་ནས་དག་པའི་གཟིགས་སྣང་སྐབས་སྤྲུལ་པའི་ཁྱད་པར་གྱིས་ཞི་བ་རྡོ་རྗེ་མཚོ་དེ་ཉིད།

རྗེས་རྡོ་རྗེ་མཚོ་དངོས་སུ་གཟིགས། ང་རང་གིས་ཀུན་གཟིགས་དབང་མོའི་རྣམ་པར་མཐོང་བ་དང༌། གསང་ཆེན་མྱུར་ལམ་མཐར་ཕྱིན་པའི་དགའ་སྟོན་དུ་ཚོགས་ཀྱི་མཆོད་པ་བསམ་གྱིས་མི་ཁྱབ་པ་དང༌། ཁྱད་པར་གནས་གསུམ་དུ་རང་རང་དང་མཚམས་པའི་ལོངས་སྤྱོད། གཉིས་མེད། སྤྲོས་མེད། སྤྲོས་བཅས་སོགས་ཡིད་དུ་འོང་བའི་ནང་ནས། རིག་འཛིན་དགྱེས་ཚོགས། མཁའ་འགྲོའི་ནུ་ཚོགས་གཉིས་སུ་འདུག་པས། རྗེས་མཁའ་ ༣༥༩༽འགྲོའི་ནུ་ཚོགས་ཟེར་གསུངས། བདག་གིས་མཁའ་འགྲོའི་འདུ་ཚོགས་ཡིན་སྙམ་པ་རེ་མ་གཏོགས། ཐུགས་སྣང་ཐམས་ཅད་གཅིག་ཏུ་གྱུར་ནས་སྣང་སྟོང་བདེ་བ་ཆེན་པོའི་དཀྱིལ་འཁོར་ལ་བཟླ་བ་དང༌། འབྱུང་བ་ལ་རང་དབང་བསྒྱུར་ནས་རྟོགས་པའི་རྩལ་རྒྱས་པའི་ཕྱིར་དུ་སྒྱུ་འཕྲུལ་ངོམས་པ་སོགས་རྗེ་དེ་ཉིད་ཀྱི་གཏེར་གཞུང་དུ་གསལ། དེའི་སྐབས་སུ་བི་མ་མི་ཏྲས་ཞལ་གཟིགས་ནས་དེ་ཉིད་ཀྱི་སྒྲུབ་ཐབས་གནང་བ་དང༌། གནས་གསུམ་གྱི་མཁའ་འགྲོ་མ་རྣམས་ཀྱིས་ཐབས་ཤེས་གདན་ཐོག་གཅིག་ཏུ་འཁོད་པ་ལ། ཚིམས་དྲུག་འདུ་བའི་བཀུར་སྟི་བྱེད་ཅིང་རྡོ་རྗེའི་གླུ་ཡི་མཆོད་པ་གསུངས་པ་ནི་རང་གཏེར་ན་གསལ། ཁྱད་པར་ཕན་ཚུན་ཟབ་གཏེར་གྱི་བརྡ་ཁྲོལ་ཤིན་ཏུ་མྱུར་ཞིང༌། རང་ནས་ཀྱང་དེ་སྐབས་རྟེན་འབྲེལ་ཕུན་སུམ་ཚོགས་པའི་མཐུས་ཆོས་ཉིད་མཁའ་འགྲོའི་གསང་མཛོད་ཀྱི་ཆོས་སྡེ། ཟབ་ཏིག་རྡོ་རྗེ་ཕག་མོ་སྒོས་མྱུར་ལམ་ཨ་ནུ་ཡོ་གའི་མན་ངག སྟེང་སྒོ་བདེ་བ་ཆེན་པོའི་དོན་དང༌། འོག་སྒོ་ཁམས་གསུམ་རོལ་བའི་ཟབ་ཁྲིད་རྣམས་གསལ་ཁྱབ་ཏུ་སྤེལ་བ་སོགས་བྱས་པའོ། །དེ་ནས་རང་ལོ་སོ་གཅིག་དུས་རྗེའི་སྐུ་ཚེའི་བར་ཆད་སེལ་བའི་ཕྱིར་དུ་མཚམས་ཞིག་ལ་བསྡད་ཡོད་སྐབས། རང་གནས་ཀྱི་ཡུལ་དེ་ཁེབ་པའི་བྱ་ཞིག་ཐོན་སྣང་འཆར་བས། བདག་གིས་ཅི་ཡིན་སྙམ་ཚེ། བྱ་དེ་ཀ་ཆུང་ངུ་བྱིའུ་ཙམ་དུ་གྱུར་ནས་འདི་སྐད་ཟེར། སེང་སེང་རྣལ་འབྱོར་བདེ་ཆེན་བཙུན་མོ། །སྒྲ་ ༣༦༠༽འཛིན་མ་ཡེངས་ང་ལ་ཉོན་དང༌། །རྫུ་འཕྲུལ་ལྡན་པའི་ཡིད་མཐུན་ང་རང༌། །དཔལ་རིའི་ཁྲིད་ནས་ཁྱོད་དྲུང་འོང་དོན། །ལེགས་ཉིས་གསལ་བའི་བརྡ་དོན་ངས་ཤེས། །ཁྱེད་ནི་ལས་འཕྲོ་ལྡན་ཡང་མིར་སྐྱེས། །ཨོ་རྒྱན་ལ་སོགས་གནས་ཀྱི་སྐད་བརྗེད། །འབྱུང་དང་འབྱུང་འགྱུར་དོན་རྣམས་མ་གོ། །ད་བར་སབྟའི་བར་ཆད་དབང་སོང༌། །དེ་རིང་ང་ཡིས་ཁྱོད་མཐུན་སྐད་ཀྱིས། །འབྱུང་དང་འབྱུང་འགྱུར་ཅུང་ཞིག་སྨྲས་ན། །པདྨའི་དྲུང་ནས་སྨོན་ལམ་འབྲེལ་བའི། །རང་སྐལ་ཆོས་གཏེར་རྣམ་གསུམ་སྐོར་དང༌། །དེ་ཡི་ལྡེ་མིག་མཆོག་གཅིག་ཡ་ལྔ། །བཅུ་གསུམ་ཉེར་ལྔ་རབ་འབྲིང་མཐའ་རུ། །ཤེས་རབ་ཟབ་མོས་དཔྱད་པ་གནད་ཡིན། །ཡ་ལྔ་མན་ཆད་སྐབས་ཀྱི་གྲོགས་ལས། །ཡུན་ཡིང་བསྟེན་ན་བར་ཆད་སྡང་འོང༌། །རྟེན་འབྲེལ་མཁའ་གསང་འཕྲད་པ་ཙམ་ལས། །ནང་དོན་བདེ་ཆེན་བསྐུལ་མ་མ་བྱེད། །ཟབ་ཆོས་འཛིན་སྐྱོང་སྤེལ་བའི་རིགས་ལྡན། །རབ་བཞི་འབྲིང་བརྒྱད་རྩ་ལྔ་ནས་བཟུང༌། །བརྒྱད་ཅུ་རྩ་བཞི་ཆོས་ཀྱི་བདག་པོ། །རྗེ་འབངས་གྲུབ་བརྙེས་རྣམས་ཀྱི་སྒྱུ་འཕྲུལ། །འདུལ་འཛིན་སྔགས་རིགས་ལ་སོགས་ཚུལ་དུ། །སྔོན་གྱི་སྨོན་ལམ་མཐུ་ཡིས་བསྐུལ་ནས། །རབ་བཞི་རྟེན་འབྲེལ་སྒོ་བཞིར་དབང་བའི། །མཆོག་གི་གྲོགས་དང་སྙན་གྲགས་དར་ཞིང༌། །འཁོར་སློབ་གདུལ་བྱ་མངའ་ཐང་རྒྱས་ཏེ། །བསྟན་ལྷག་སྐྱོང་ཕྱིར་སྐབས་སྐབས་འཕྲད་འོང༌། །ཡ་བརྒྱད་ཉེར་ལྔ་ལ་སོགས་རིགས་རྣམས། །སྨོན་ལམ་

༣༦༡༽དུས་སུ་ཆོས་དང་ལྡན་ངེས། །སྐུ་གནས་གསུམ་དང་ཐུགས་ཀྱི་གནས་གསུམ། །བྲག་དཀར་རྣམ་གསུམ་ལ་སོགས་གཏེར་གནས། །བརྡ་བྱང་གསལ་བ་ཇི་བཞིན་མཛོད་དང༌། །གཏེར་གཉིས་བསྟན་པ་མཐའ་ནས་དར་ངེས། །མི་རིང་རང་གནས་ཉེ་བའི་ཕྱོགས་ནས། །མི་འདོད་ལས་ཀྱི་སྣ་འདྲེན་བྱེད་འོང༌། །ཐབས་ཤེས་སྟབས་ཀ་གཟབ་པ་གལ་ཆེ། །མི་ཡི་བློ་སེམས་བདུད་ཀྱིས་བསླུས་ཏེ། །བསྟན་པའི་ཉི་ཞལ་སྤྲིན་གྱིས་བསྒྲིབ་ངེས། །གསང་ཚིག་གདམས་པའི་དྲོད་རྟགས་བྱུང་ཚེ། །སྣོད་མིན་སྐྱེས་བུ་རྣམས་ལ་མ་བསྟན། །ཁྱོད་ཀྱི་འདོད་དོན་ཇི་བཞིན་འགྲུབ་པས། །ད་ལན་དཔའ་བོ་མཁའ་འགྲོའི་གླིང་དུ། །ཁྱེད་གྲོགས་དཔའ་བོ་བྱོན་པ་མི་སྣང༌། །ས་ག་ཟླ་བས་འབོད་པ་ཐོན་དུས། །ཕྱོགས་མིན་ཕྱོགས་གཞན་བསྒྲོད་ན་དགེ་འོང༌། །འབྱུང་འགྱུར་བརྡ་དོན་དུས་སུ་སྨྲ་འོང༌། །ང་འགྲོ་གནས་མེད་ཆོས་དབྱིངས་ཞིང་ལ། །ཤེས་རབ་བྱ་རྒྱལ་རྣམ་པར་བརྫུས་ནས། །རང་སྣང་བདེ་བདེ་བདེ་ཆེན་གླིང་དུ། །གཤོག་རྩལ་ངལ་དུབ་མེད་པར་ཆས་འགྲོ། །ཡིད་མཐུན་རིགས་བཟང་མི་མོ་ཁྱོད་ཀྱི། །ང་ཡི་ཚིག་རྣམས་ཙིཏྟར་སྦས་མཛོད། ཅེས་ཟེར་ནས་ཡང་སྔར་ལྟར་ལྷོ་ནུབ་ཀྱི་ཕྱོགས་སུ་བུད་ཐལ། །དེ་ནས་རྗེ་དགུང་གྲངས་ཞེ་གཉིས་ལོའི་སྐུ་གེགས་སེལ་ནས། འཁོར་སློབ་སྐར་ཚོགས་ལྟ་བུའི་འདུ་སྒོ་རྒྱས་ཏེ། ཡབ་རྗེ་བླ་མ་རིན་པོ་ཆེ་དང༌། རྗེ་རང་གི་ཟབ་གཏེར་གཉིས་ཀྱི་བསྟན་པ་གསལ་ཁྱབ་ཏུ་བྲི་སྤེལ་མཛད་དོ། །དེའི་ ༣༦༢༽སྐབས་ང་རང་གི་བསམ་པ་ལ་ངེད་མ་བུ་འདི་ཀར་བསྡད་ན་མགར་ར་སང་གིས་དགོས་མེད་བྱས་པ་ཡིན་ཀྱང༌། རྗེའི་ཉེ་འཁོར་རྡོར་དགྲ་ཡབ་སོགས་ཀྱི་ཐུགས་བབ་ཨེ་ཡོད་མི་ཤེས་སྙམ་ནས། ཉིན་གཅིག་རྗེའི་སྐུ་མདུན་ལ་སོང་ནས་འདི་ཞུས། ང་རང་བསྭོ་ཐོག་གནས་ལ་མཚམས་སྒྲུབ་ཞིག་གི་དོན་དུ་འགྲོ་དགོས་པ་འདྲ་ན། །ཁྱེད་ནས་རོགས་སྟབས་ཏེ་མཛད་རོགས་མ་འཆུགས་ཞུས་ཚེ། རྗེའི་ཞལ་ནས་ཡ་གཅེས་ཕྲུག་ཁྱེད་གནས་ནང་ལ་དོན་ཆེན་པོ་ཡོད་ན།

འུ་ཅག་གཉིས་ལྷན་དུ་འགྲོ། སྐུ་མཚམས་རྐྱང་བའི་དོན་ཡིན་ན། འོད་འབར་དང་གཉིས་ཁྱེད་ཀྱི་གྲྭ་བ་ལ་གྲོ་ཁལ་དང་བཅས་པ་སྟབས་བསྒྲིགས་བྱས་ནས་གཏོང༌། དེ་མིན་ཁྱེད་དཔོན་གཡོག་གཅིག་པུར་མི་མངག ཁྱེད་རང་གི་བསྙུན་གཞི་ངན་པ་དང༌། སྲས་སྲས་མོ་གཉིས་ན་ཆུང་ཞིང་ཐུབ་བཟང་གཅིག་པུ་ཡིན་པས། གཅིག་ཐད་ནས་ང་རང་གི་སེམས་ཀྱིས་མི་ཐོང༌། གཉིས་ཐད་ནས་སྔར་ཁྱེད་འདི་ཀར་བྱོན་དུས། འཇིགས་མེད་དཀོན་མཆོག་གིས། རྒྱལ་སྲས་སང་དང༌། ཁྱེད་ཀྱི་ལོ་རྒྱུས་ཐམས་ཅད་ཞིབ་པར་བཤད་ཅིང༌། ཁྱད་པར་ཁྱེད་ཕྱོགས་གཞན་ཞིག་ཏུ་མི་འགྲོ་ཐབས་ལ་མ་འཆུགས་ཟེར། འོན་ཀྱང་ཁྱེད་སྣ་རིང་མ་ནས་བྱོན་སྐབས། མགར་ར་སང་གི་ཟུར་ལ་ཆགས་མི་ཆགས[ ཚུགས ]བྱེད་འདུག་ཟེར་བ་ང་རང་གི་ཚོར་ཀྱང༌། ཁྱེད་ནས་དེ་ལྟར་ཡིན་པ་ཟུར་ཙམ་ཡང་མི་གསུངས་པས། ཅི་ཡང་ཞུ་མ་ཕོད་པ་ཡིན། ད་ལན་ ༣༦༣༽ནི་མི་ཞུ་ཁག་མེད་རེད་འདུག་པས། ཁྱེད་ཀྱི་ཐུགས་ལ་གདུག་མི་ཉན། འུ་ཅག་གཉིས་དམ་ཚིག་ནང་འདྲེས་ཡིན་པ་དང༌། ཁྱེད་བླ་མ་ཡིན་པས་ཐུགས་ལ་མི་བབ་པ་སྤུ་རྩེ་ཙམ་ཡང་མི་བྱེད་གསུངས། བདག་གིས་ང་རང་གི་སེམས་ལ་ཅི་གནོད། ད་བར་ལ་མགར་སྤྲུལ་སང་གིས་ང་རང་ལ་བྱ་བ་བཟང་ངན་ཅི་མཛད་ཀྱང་གསང་ཅི་ཐུབ་བྱས་ནས། ཁྱེད་ལ་མི་ཞུ་བའི་དོན་ནི། མགར་ར་སང་གིས་ང་རང་ལ་ཐོབ་ཡོད་ཐོབ་མེད་གཉིས་ཀྱིས་ལས་ཐང་ཆེ་བ་དང༌། སྔར་ཁྱེད་ལ་ང་རང་འབུལ་ནས་བདག་པོ་ཁྱེད་ཡིན་ཞུས་པ་དང༌། འུ་ཅག་དཔོན་གཡོག་ཐུགས་འདུན་ཆེ་བ་སོགས་ཀྱིས། ང་རང་གི་དོན་གྱིས་རྒྱལ་སྲས་སང་ཁྱེད་རྣམ་གཉིས་ཐུགས་སྣང་མི་མཐུན་པའི་རྒྱུ་བྱེད་འོང་སྙམ་པ་ཡིན་མ་གཏོགས། གལ་ཆེན་ཞིག་ཡིན་ན་སྲོག་ལ་བབ་ཀྱང༌། སྙིང་གི་ནོར་བུ་ཁྱེད་ལ་ཅིའི་ཕྱིར་གསང་ཞུས། དེ་སྐབས་ལུགས་གཉིས་གང་ཐད་ནས་ང་རང་ཀུན་གྱིས་གཅེས་སྤྲས་བྱས་པ། མགར་ར་སང་གི་སེམས་ལ་མ་སོང་ནས། དབུས་མོས་ཁོང་ཚང་ལ་སྣ་མ་བཞག་པ་ཡིན་པས། བུ་དང་བུ་མོ་གཉིས་ཀ་འཕྲོག མོ་རང་གི་སྣ་བཅད་ནས་ཅི་གནོད་མི་བྱེད་ན་ཟེར་བ་སོགས་བཤད་གཏམ་མང་པོའི་སྐོར་ཡོད་ཀྱང་ཡི་གེར་འཇིགས་ནས་མ་བྲིས་སོ། །དེ་ལ་རྐྱེན་བྱས་ཏེ་ང་རང་འདི་སྣང་ལ་མི་འདུག་སྙམ་ཡོད་ཚེ།

རྗེའི་ངོས་སློབ་རྡོ་རྗེའི་མཆེད་པོ་བསོད་སྤྲུལ་སང་དང༌། བདེ་གསལ་རྒྱ་མཚོ་སོགས་ཀྱིས། རྗེའི་ཟབ་གཏེར་ཡོངས་ ༣༦༤༽རྫོགས་ཀྱི་དབང་ལུང་གསུངས་རོགས་ཁྱེད་ཀྱིས་ཞུ་དགོས་ཡང་ཡང་ཟེར་འདུག་པས། བདག་གིས་རང་གཞན་གྱི་དོན་དུ། རྗེ་ལ་དེ་ལྟར་བཀའ་དྲིན་མ་ཆུང༌། ད་ལན་རྟེན་འབྲེལ་ཕུན་སུམ་ཚོགས་པའི་དུས་འཛོམ་ཡོད་པས། ཟབ་གཏེར་ཡོངས་རྫོགས་ཀྱི་དབང་ལུང་གསུངས་དགོས་ཡང་ཡང་ཞུས་ཀྱང༌། ཞལ་གྱིས་མ་བཞེས་ནས། བདག་གིས་ཡང་འདི་ལྟར་ཞུས། སྙིང་གི་ནོར་བུ་ཁྱེད་ཀྱི་ཟབ་གཏེར་སྤེལ་བའི་སྣོད་དུ་བདག་མ་གྱུར་པར་འདྲ་ན། རང་ཐད་ནས་ལུས་ངག་ཡིད་གསུམ་གྱིས་བཤགས་སྦྱང་ཇི་ལྟར་བྱེད་དགོས་ཀྱང༌། ཉིད་ནས་གསུངས་པ་ལྟར་བྱེད་ངེས་ཡིན་པས། དེ་ལྟར་གསུང་དུ་གསོལ་ཞུས་ནས་ཕྱག་ཕུལ་བས། རྗེ་དེ་ཉིད་ཀྱི་ཐུགས་འགྱོད་པ་ཆེན་པོས་དེ་ལྟར་མིན་པའི་ལོ་རྒྱུས་ཞིབ་པར་གསུངས་ཤིང༌། ཟབ་གཏེར་ཡོངས་རྫོགས་ཀྱི་དབང་ལུང་གསུང་པར་ཞལ་གྱིས་བཞེས། དེ་ནས་ལོ་ཁྱིམ་དེ་ཀའི་ཟླ་བ་གསུམ་པའི་ཡར་ཚེས་ལ། འདུས་སྡེ་སུམ་བརྒྱ་མ་བརྒལ་ལ་དབང་ལུང་གསུངས། དེ་སྐབས་ང་རང་གིས་འབྱུང་ལྔའི་བསྲེ་འཕོའི་གདམས་སྐོར་དང༌། རྗེ་དེ་ཉིད་ལ་ཁ་ཆེམ་གྱི་ཚུལ་དུ་འབྱུང་དང་འབྱུང་འགྱུར་གྱྀ་མཛད་པ་བསྐྱངས་ཚུལ་རྣམས་ཡིག་རིས་སུ་བཀོད་ནས། ང་རང་གི་མགོ་སྔས་ན་རྟེན་སྒམ་ཡོད་པ་དེ་ཀར་སྦས་ནས་ཁོང་ལ་གསང་ཡོད་ཚེ། ཉིན་གཅིག་རྗེས་ལུང་གསུངས་རྒྱུ་ཕུད་ནས། མུན་རུབ་ཙམ་ལ་བདག་གི་སར་བྱོན་འོང་བས། ང་རང་གིས་ཁྱེད་གསོལ་ ༣༦༥༽ཇ་མ་བཞེས་པར་འདི་ཀར་བྱོན་དོན་ཅི་ལགས་ཞུགས་པས། རྗེའི་ཞལ་ནས་འདི་སྐད་གསུངས། ང་རང་རྣམ་རྟོག་ཞིག་གིས་བསླངས་ནས་འོང་བ་ཡིན། ཁྱེད་ཀྱི་རྟེན་སྒམ་འདིའི་ནང་དུ་ཅི་ཡོད་སྙམ་གི་གསུངས་མ་ཐག་ཧར་གྱིས་བཞེངས་ནས་སྒམ་ཆུང་ཕྱག་ཏུ་ཤོར་སོང༌། བདག་གི་ཡིད་མ་བདེ་བར་སོང་ཡང་མ་མངོན་པའི་ཚུལ་དུ་བསྡད་འདུག སྒམ་ཁ་ཕྱེས་ནས་གཟིགས་ཚེ་ཡི་གེ་རྣམས་ཡོད་པས་འདི་རྣམས་ཅི་རེད་གསུངས།

བདག་གིས་འདི་རྣམས་གལ་ཆེན་ཞིག་མིན། སྔར་ང་རང་བསྭོ་ཐོག་གནས་ལ་འགྲོ་སྟབས་ལྡན་ན། དེ་ལྟར་དགོས་པ་འདྲ་སྙམ་ནས་བྲིས་པ་ཡིན་ཞུས། ཡང་རྗེའི་ཞལ་ནས་ང་རང་ལ་ཞལ་གདམས་གསུངས་ཡོད་པ་འདི་དེའི་གནས་སྐབས་ལ་དགོངས་པ་ཡིན་ན། འཆི་སྲིད་འབྱུང་ལྔའི་བསྲེ་འཕོ་གསུངས་དོན་ཅི་ལགས། ཁྱེད་ཀྱིས་མཛད་སྤྱོད་དང༌། སྐུ་ལུས་སོགས་གང་ལ་བརྟག་དཔྱད་བྱས་ཀྱང་ཡིད་མི་ཆེས་པ་ཞིག་འདུག་པས། སྲས་མིང་སྲིང་གཉིས་དང༌། ཁྱད་པར་ང་རང་རྣམས་ཐུགས་ཀྱིས་དོར་ནས་འདིར་སྣང་ལ་མི་བཞུགས་དོན་ཅི་ལགས། ངེད་རྣམས་ཀྱི་བློ་གཏད་ས། སེམས་འཁྲི་ས་སུས་བྱེད། ཁྱད་པར་ང་རང་གི་སྐྱབས་གནས་རེ་ས་གྲོགས་དང་བླ་མ་གཉིས་ཀྱི་རྟེན་དུ་ཁྱེད་ལས་མེད་པ་མཁྱེན་བཞིན། བཞིན་བདག་ཐུགས་ནས་དོར་བ་ཀྱི་ཧུར་གསུངས་ཏེ། ཐུགས་ངལ་ཆེན་པོ་མཛད་འདུག་པས། བདག་གི་སེམས་ཀྱིས་མ་བཟོད་ནས། ད་སྔའི་བསམ་བྱའི་རྐྱེན་རྣམས་ ༣༦༦༽སྦས་གསང་མེད་པར་ཞུས་ནས། ད་ཕན་ཆད་དེ་ལྟར་མི་བྱ་བའི་དམ་བཅའ་ཕུལ། ད་ལན་ཚེའི་ཕན་པ་མ་ཟད་ཀྱང༌། བསམ་པའི་འཕེན་པ་རྫོགས་ཉེ་བས། ཁྱེད་ནས་ཐུགས་གཟབ་རེ་མཛོད་དང༌། འུ་ཅག་གཉིས་སྐྱེ་བ་དུ་མར་སྨོན་ལམ་འབྲེལ་ཟབ་ཆེ་བས་ཕན་པ་འབྱུང་ངེས་པ་ཡིན་ཞུས། དེ་ནས་ཟླ་བ་དེ་ཀའི་ཉི་ཤུ་བདུན་གྱི་དགུང་མོ་དབང་གི་དུས་སུ་རང་ལ་མཁའ་འགྲོས་བསུ་མ་བྱུང་ནས། ཌཱཀྐི་རྣམས་ཀྱིས་འདི་སྐད་གསུངས། ཨེ་མ། དགའ་ཆེན་བདེ་བའི་རྣལ་འབྱོར་མ། །གནས་གསུམ་མཁའ་འགྲོའི་ཕོ་ཉ་མཆོག ཁྱེད་འགྲོ་བའི་དོན་དུ་བྱོན་ན་ཡང༌། །མཆེད་དང་ལྕམ་དྲལ་མཁོན་པ་དང༌། །འཁོར་གྱི་ལོག་སྒྲིབ་སྡང་བ་དང༌། །དུས་ཀྱི་རྒུད་པས་སྐྱོ་སུན་སོགས། །འབྱུང་ཚེ་བདེ་ཆེན་ཕོ་བྲང་དུ། །ཀ་དག་རང་གདངས་ཡེ་ཤེས་ཀྱི། །ངང་མདངས་ཕྱི་གསལ་འོད་ལྔ་ཡི། །མཁའ་དབྱིངས་རྣམ་དག་ལམ་བཟང་པོར། །མིག་འཕྲུལ་བཞིན་དུ་མངོན་སུམ་པར། །བསྒྲོད་པའི་ཐབས་ལ་འདིར་དགོངས་འཚལ། །རྡོ་རྗེ་རིགས་ཀྱི་ཌཱཀྐི་མའི། །ཕོ་ཉ་བཞིན་མཛེས་དཀར་མོ་ཡིན། །མེ་ལོང་ཡེ་ཤེས་དར་ལམ་དཀར། །ཁྱེད་ཤར་གྱི་ལམ་དུ་སྐུ་བསྐྱོད་ལ། །རྡོ་རྗེ་མཁའ་འགྲོའི་བསུ་མ་ཡིན། །རིན་ཆེན་རིགས་ཀྱི་མཁའ་འགྲོ་མའི། །ཕོ་ཉ་སེར་མོ་དོན་གྲུབ་ཡིན། །མཉམ་ཉིད་ཡེ་ཤེས་དར་ལམ་སེར། །ལྷོ་ཡི་ཕྱོགས་སུ་དགོངས་པ་བསྐྱོད། །ང་རིན་ཆེན་མཁའ་འགྲོའི་བསུ་མ་ཡིན། །པདྨ་རིགས་ཀྱི་མཁའ་འགྲོ་མའི། །ཕོ་

༣༦༧༽ཉ་དམར་མོ་བཞིན་བཛེས་མས། །སོར་རྟོག་ཡེ་ཤེས་དར་ལམ་དམར། །ནུབ་ཀྱི་ཕྱོགས་སུ་དགོངས་པ་བསྐྱོད། །ང་པདྨ་མཁའ་འགྲོའི་བསུ་མ་ཡིན། །ཀརྨཱ་རིགས་ཀྱི་མཁའ་འགྲོ་མའི། །ཕོ་ཉ་བཞིན་མཛེས་ལྗང་མོ་ཡིས། །བྱ་གྲུབ་ཡེ་ཤེས་དར་ལམ་ལྗང༌། །བྱང་གི་ཕྱོགས་སུ་དགོངས་པ་བསྐྱོད། །ང་ལས་ཀྱི་མཁའ་འགྲོའི་བསུ་མ་ཡིན། །སངས་རྒྱས་རིགས་ཀྱི་མཁའ་འགྲོ་མའི། །ཕོ་ཉ་བཞིན་མཛེས་མཐིང་གསལ་གྱིས། །ཆོས་དབྱིངས་ཡེ་ཤེས་དར་ལམ་མཐིང༌། །ཁྱོད་དགོངས་པ་རང་སྣང་ཞིང་དུ་བསྐྱོད། །སངས་རྒྱས་མཁའ་འགྲོའི་བསུ་མ་ཡིན། །དར་ནི་རིག་འཛིན་བསྒྲོད་པའི་ལམ། །དེར་བཞུད་མཁའ་འགྲོའི་གླིང་དུ་བྱོན། །དེ་ན་བདེ་སྐྱིད་བསམ་མི་ཁྱབ། །དཔའ་མོ་དགྱེས་པའི་ལོངས་སྤྱོད་མང༌། ལྷན་སྐྱེས་སེམསདཔའི་བདེ་སྟོང་ངོམས། །དོན་གཉིས་མཛད་པ་ཞིང་དུ་ལྷག དེ་ཕྱིར་རྩ་གནས་མཁའ་འགྲོའི་གྲོགས། །འོད་ཀྱི་རྣམ་པར་བསྡུས་ནས་ཀྱང༌། །ཟག་ཁམས་རིག་སྟོང་དབྱིངས་སུ་བསྒྱུར། །ཐིག་ལེ་དམིགས་མེད་ཆོས་དབྱིངས་མཁར། །རླུང་གི་འགྱུ་བ་ཡེ་ཤེས་སུ། །དག་ནས་སྲོག་འཛིན་དབྱེར་མེད་བསྲེས། །འོད་གསལ་གསང་བའི་ཕོ་བྲང་དུ། །ད་བྱོན་དབྱིངས་ཀྱི་ཌཱཀྐི་མ། །སྐུ་ཡིས་གར་སྟབས་ཤིགས་སེ་བྱོན། །ལྷུན་གྲུབ་རིན་ཆེན་རྒྱན་ཆས་གསོལ། །དར་དཔྱངས་རླུང་བསྐྱོད་པུ་རུ་རུ། །དབུ་སྐྲ་ཐོར་ཅོག་ལྡེམས་སེ་ལྡེམ། །ལྷག་མའི་ཟར་བུ་ཏ་ལ་ལ། །དཔའ་བོ་དཔའ་མོ་སྤྲིན་ལྟར་འཁྲིགས། །སྙན་པའི་རོལ་མོ་གླུ་དབྱངས་ ༣༦༨༽ལྡིར། །ངོ་མཚར་འཇའ་དང་འོད་ཀྱིས་གང༌། །མིག་འཕྲུལ་ལྟ་བུའི་བཀོད་པ་འདི། །རང་བྱུང་ལྷུན་གྲུབ་ཨེ་མ་ཧོ། །ཞེས་ཟེར་བ་དང་མཉམ་དུ། སྣང་བ་ཐམས་ཅད་འཇའ་དང་འོད་ཀྱིས་ཁྱབ་པའི་ཀློང་དུ། གཟུགས་རྡོ་རྗེ་མ་དཀར་མོ་ཤེལ་གྱི་མེ་ལོང་འཛིན་པ། སྒྲ་རྡོ་རྗེ་མ་དམར་མོ་གསེར་གྱི་སྒྲ་སྙན་འཛིན་པ། དྲི་རྡོ་རྗེ་མ་ལྗང་མོ་བཟང་དྲུག་གི་སྤོས་ཕོར་འཛིན་པ།

རོ་རྡོ་རྗེ་མ་དམར་གསལ་བརྗིད་ལྡན་ཞལ་ཟས་འཛིན་པ། རེག་རྡོ་རྗེ་མཐིང་ག་ལྷའི་གོས་པཉྩ་ལི་འཛིན་པ། ཆོས་རྡོ་རྗེ་མ་དཀར་མོ་ཆོས་འབྱུང་འཛིན་པ། མེ་ཏོག་མ་དཀར་མོ་ཨུཏྤལ་དམར་པོའི་ཕྲེང་བ་འཛིན་པ། བདུག་སྤོས་མ་སེར་མོ་སྤོས་ཁང་འཛིན་པ། སྣང་གསལ་མ་དམར་གསལ་སྒྲོན་མེ་འཛིན་པ། དྲི་ཆབ་མ་ལྗང་མོ་དུང་ཆོས་འཛིན་པ། ཞལ་ཟས་མ་མཐིང་གསལ་རོ་མཆོག་འཛིན་པ། རོལ་མོ་མ་ལྗང་མོ་སིལ་སྙན་འཛིན་པ། །རྡོ་རྗེ་རྔ་ཟླུམ་མ་དམར་མོ་འཕྲུལ་གྱི་རྔེའུ་ཆུང་འཛིན་པ། རྡོ་རྗེ་པི་ཝཾ་མ་མཐིང་གསལ་དབྱངས་སྙན་པི་ཝཾ་འཛིན་པ། རྡོ་རྗེ་གླིང་བུ་མ་སེར་མོ་དྲུག་འགྱུར་གླིང་བུ་འཛིན་པ། རྡོ་རྗེ་རྫ་རྔ་མ་ལྗང་མོ་སྒྲ་ཆེན་རྫ་རྔ་འཛིན་པ། དེ་དག་གི་བར་མཚམས་རྣམས་སུ་རྡོ་རྗེ་སྒེག་མོའི་ཚོགས་དང༌། རྡོ་རྗེ་གར་མའི་ཚོགས་དང༌། དཔའ་བོ་གིང་ཆེན་བཅོ་བརྒྱད་དང༌། དུར་ཁྲོད་བདག་པོ་མཆེད་བཞི། གཞན་ཡང་ལྷའི་བུ་དང་བུ་མོ་ལ་སོགས། རིན་པོ་ཆེ་སྣ་ཚོགས་ལས་གྲུབ་པའི་གདུགས་རྒྱལ་མཚན། བ་དན། རྔ་ ༣༦༩༽ཡབ་ནོར་བུའི་ཡུ་བ་ཅན། ལྡ་ལྡི་རི། འཕན་དང༌། འཕྲུལ་གྱི་དཔྱངས་པ་ལ་སོགས་པ། མཆོད་རྫས་དུ་མ་ཐོགས་པ་མང་པས། སྐུ་ཡི་གར་སྟབས་ཤིག་ཤིག་དང༌། གསུང་སྙན་ཚངས་པའི་དབྱངས་ཀྱིས་གུ་རུ་སིདྡྷི་དང༌། ཧ་རི་ནི་ས་སོགས་ཀྱི་གླུ་དབྱངས་ལེན་ཞིང༌། ཐུགས་ཀྱི་འདུན་པ་དང་སྐུ་ཡི་རྣམ་འགྱུར་གྱིས་བདག་གི་མདུན་བསུ་བར་མཛད་པར་སྣང་ཚེ། རང་གི་འབྱུང་བཞི་མཐའ་ནས་སྡུད་ཅིང་ལུས་བེམ་སྟོང་ལྟར་སོང༌། སེམས་ཕྱིའི་དབྱིངས་དང་མཉམ། འབྱེད་བྱེད་ཀྱི་ཤེས་རབ་གནས་སུ་དག་པས། འཁོར་འདས་གསལ་སྒྲིབ་མེད་པར་མཐོང་ཡང༌། སྣང་བའི་སྐབས་འབྱེད་དཀའ་བ་སོགས་བྱུང་ཚེ། རྗེ་དེ་ཉིད་དང༌། བསོད་སྤྲུལ་སང་གིས་དབུས་མཛད་པའི་ཉེ་འཁོར་ཐམས་ཅད་ཀྱིས་སྨྲེ་སྔགས་འདོན་ཅིང་ཆོ་ངེ་དི་རི་རི་བྱེད་པ་དང༌། གཞན་ཡང་ཆོས་སྒར་འདུས་སྡེ་རྣམས་ཀྱང་མི་བདེ་ལོང་ངེ་བྱེད་ཅིང༌། དཔེར་ན་བྱ་ཚང་ཁྲ་ཡིས་གཏོར་བ་ལྟར་འུར་ལོང་ལོང་བྱེད་པ་དང༌།

ཁྱད་པར་རྗེ་དེ་ཉིད་ཀྱིས་ཐུགས་ཆུང་མཛད་བཞིན། ང་རང་གི་མགོ་ཁོང་གི་ཕྱག་གིས་སྐུ་པང་དུ་བླངས་ནས་འདི་སྐད་གསུངས། གཅེས་ཕྲུག་ཁྱེད་ཀྱིས་བདག་ཐུགས་ནས་དོར་ཏེ་ཞིང་དུ་གཤེགས་པར་གྱུར་ན། ང་རང་ཡང་ཡུན་རིང་མི་འགོར་བར་ཁྱེད་དང་མཉམ་དུ་འདུན་པ་གཏད་ངེས་པ་དང༌། གཏེར་ཆོས་ལ་སོགས་པ་ཐམས་ཅད་ཀྱང་འཛིན་སྤེལ་བྱེད་པ་ལྟ་ཞོག རྗེས་ཤུལ་ཙམ་ཡང་མི་མངོན་པར་བྱེད་པ་ཡིན། བདག་གི་ ༣༧༠༽འདི་ཕྱིའི་རེ་ལྟོས་འཆའ་ས། མྱུར་ལམ་བསྒྲོད་པའི་ཤིང་རྟ་ཆེན་མོ། ཐབས་གྲོགས་སྙིང་གི་ནོར་བུ་ཁྱེད་དང་སྐྱེ་བ་ཚེ་རབས་ཐམས་ཅད་ལ་འབྲལ་བ་མེད་པར་ཤོག་ཅིག་གསུངས་ཏེ། ཐུགས་ཆུང་བར་མཛད་ཚེ་སྤྱན་ཆབ་རྡོག་པོ་གཅིག་ང་རང་གི་རྣ་བའི་ནང་དུ་ལྷུང་ནས་སྙིང་ལ་བརྒྱབས་པ་ལྟ་བུར་བྱས་ཚེ། ང་རང་ཕྱི་དབུགས་ཆད་མ་རག་པར་ཡོད་ཀྱང་ཅུང་ཟད་ཞིག་དྲན་པ་རྙེད་པ་ལྟར་བྱུང་བས། ཡང་རྗེ་དེ་ཉིད་ཀྱིས་བདག་གི་རྣ་བ་ལ་ཞལ་གཏུགས་ནས། གཅེས་ཕྲག་ཁྱེད་ཀྱིས་ང་མ་བརྗེད། ཁྱེད་ཀྱིས་འདུན་པ་སྙིང་གའི་ཨཿརྞིར་ཧཱུཾཿ གསུམ་ལ་གཏོད་དང་དྲན་པ་གསལ་འོང་སོགས་ཡང་ཡང་གསུངས་མཐར། ཡིད་བཞིན་ནོར་བུའི་གསུང་ཐོས་པ་ལ་ཡིད་འཕྲེང་ནས་འདུན་པ་ཁོང་ལ་གཏད་ཚེ། སྔར་གྱི་འོད་སྣང་ཐམས་ཅད་ཐག་ཇེ་རིང་ལ་སོང་བ་ལྟར་བྱས་ནས་མི་སྣང་བར་གྱུར། འདི་སྣང་གི་དངོས་པོ་རགས་པ་ཐམས་ཅད་སྣང་ཡུལ་དུ་རེས་གསལ་རེས་མི་གསལ་བ་ལྟ་བུར་གྱུར་ནས། སྒྱུ་ལུས་ཀྱང་རྡོ་འཁྱགས་ལྟར་སོང་འདུག ང་རང་གཉིད་ཧར་གྱིས་སད་པའི་སྐྱེས་བུ་བཞིན། སྔར་གྱི་སྣང་བ་ཐམས་ཅད་བརྗེད་པའི་ཡུལ་དུ་གྱུར་ནས། ཅི་ཡང་ཆ་མ་ཆོད་ནས་མིག་གིས་གཟུགས་སྣང་ཅུང་ཟད་མཐོང་འདུག་པས་བལྟས་ཚེ། ཁྱིམ་ཐམས་ཅད་མར་མེ་མང་པོས་གང་འདུག་བསོད་སྤྲུལ་སང་དང༌། ཐུབ་བཟང་རྣམས་ཀྱིས་བདག་གི་རྐང་པ་མེ་ལ་དྲོ་ཐབས་བྱེད་འདུག རྗེས་ད་དུང་བདག་གི་མགོ་སྐུ་པང་ལ་ ༣༧༡༽བཞག་ནས། ལུས་དཀྱིལ་སྐྱེ་མཆེད་རྟེན་བཞུགས་དང་ཚེ་འགུགས་རེ་མཛད་འདུག་ཀྱང༌།

ང་རང་གི་ངག་ལྐུགས་སོང་བ་ལྟར་ཅི་ཡང་སྨྲ་མ་ནུས། གཞན་སྨན་པ་རིམ་གྲོ་བ་སོགས་ཐམས་ཅད་ཀྱིས་ང་རང་ཤི་ཆགས་(

ཆ་འཇོག )བྱས་ཡོད་སྐབས། ཐོ་རེངས་དང་པོའི་དུས་སུ་གསང་གྲོགས་ཡིད་བཞིན་ནོར་བུ་མཐུ་ནུས་བྱིན་རླབས་ཆེ་བ་དང༌། ང་རང་ལས་ངན་གྱི་འབྲས་བུ་མ་ཟད་ནས་ཕྱི་དབུགས་རླུང་ཆེན་ཆད་མཚམས་ནས་རིམ་གྱིས་སོས་པར་གྱུར་བས། དེར་འདུས་སློབ་འབངས་ཐམས་ཅད་དང༌། ཁྱད་པར་རྗེ་དེ་ཉིད་དང༌། བསོད་སྤྲུལ་སང་བཅས་པ་ཐམས་ཅད་ཐུགས་ཤིན་ཏུ་དགྱེས་ཏེ། ཤི་གསོན་ཕྲད་པ་ལྟར་དགའ་སྤྲོ་ཆེན་པོ་མཛད་དོ། །དེ་ནས་ཆོས་ཁྲིད་ཐམས་ཅད་མཐར་ཕྱིན་པར་མཛད་ནས། ཟླ་བ་ལྔ་བའི་ཡར་ཚེས་ལ་རྗེའི་སྔར་གྱི་གདན་ས་ནཻ་གྲོ་རྡོ་རྗེ་རྫོང་བྱ་བར་བཞུགས་གནས་སྤར་ནས། དེ་ཀར་བྱོན་སྐབས་གནས་དེ་ཀ་ནས། བདག་གིས་སྒྲོལ་དཀར་ཚེ་འཕེལ་ལྷ་མོའི་སྒྲུབ་ཐབས་ཀྱི་ཟབ་ཤོག དུང་སྒྲོམ་དཀར་པོ་པདྨ་རཱ་གས་མཚམས་ཕྱེས་པ་ཞིག་གཏེར་ནས་དྲངས་ཏེ། རྗེའི་སྐུ་ཚེ་ཞབས་པད་བརྟན་ཕྱིར་ཕུལ་བས་རྟེན་འབྲེལ་དུ་མའི་གསོས་སུ་གྱུར་རོ། །དེ་ནས་རྗེ་ལ་མཁའ་འགྲོས་ལུང་བསྟན་ཏེ། གུ་རུ་རྟ་ཕག་ཞལ་སྦྱོར་གྱི་སྒོ་ནས་བདུད་རྩི་སྨན་སྒྲུབ་མཛད་དགོས་གསུངས་པ་ལྟར། སྨན་སྒྲུབ་ཀྱི་སྟ་གོན་རྣམས་ལེགས་པར་འཛོམ་པར་བྱས་ཏེ། ངེད་ཡབ་ཡུམ་གཉིས་དང༌། བསོད་སྤྲུལ་ ༣༧༢༽སང༌། གཞན་ཡང་རྡོ་རྗེའི་མཆེད་གཉིས་བཅས། ཉིན་ཞག་བདུན་གྱི་བར་དུ་བསྒྲུབ་པར་མཛད་ཚེ། བདུད་རྩི་ཁོལ་བ་དང༌། སྨན་འཕེལ་བ་སོགས་རྟགས་མཚན་བསམ་གྱིས་མི་ཁྱབ་པ་བྱུང་བ་དང༌། ཁྱད་པར་སྨན་ཕུད་དབྱིངས་སྤྱོད་མཁའ་འགྲོས་གདན་དྲངས་པའི་སྐབས་གསུངས་པ་ང་རང་གི་གཏེར་གཞུང་དུ་གསལ། དེ་ནས་རྗེ་དེ་ཉིད་ཀྱི་མདུན་ནས། བདག་གིས་བླ་མ་རིན་པོ་ཆེའི་ཟབ་གཏེར་མ་བསྒོམ་སངས་རྒྱས་ཀྱི་ཁྲིད་ཞུ་སྐབས། བདག་གི་སྣང་ཉམས་ལ་རྗེ་དེ་ཉིད་ཀྱི་མགྲིན་པར་ལྷ་མོ་དབྱངས་ཅན་མ་ཆེ་ཆུང་ནས་འབྲུ་ཙམ་འོད་ཀྱི་རང་བཞིན་དུ་ཡོད་པར་སྣང༌། ལན་རེ་རྗེ་དེ་ཉིད་འོད་དམར་གྱི་ཀློང་དུ་ཧཱུཾཿཡིག་དཀར་པོ་བཀྲག་འབར་བ་ཞིག་ཏུ་སྣང་བས། བདག་གིས་སྙིང་གི་ནོར་བུ་ཁོང་ལ་དེ་ལྟར་སྣང་འདུག་ཞུས་ཚེ།

རྗེའི་ཞལ་ནས་འུ་ཅག་གཉིས་མྱུར་ལམ་འཕེལ་ཚད་རྫོགས་པར་འགྲོ་བ་ཡིན་པས། ཁྱེད་རང་ཡང་ལན་རེ་ཀུན་གཟིགས་དབང་མོ་དངོས་དང༌། ལན་རེ་འོད་དཀར་ཀྱི་ཀློང་དུ་བཾཿཡིག་དམར་པོའི་རྣམ་པར་བདག་གིས་སྣང་འདུག་གསུངས། ཡང་བདག་གིས་ཐབས་ཤེས་གཉིས་ཀྱི་འོད་ཁྱིམ་དཀར་དམར་གོ་ལྡོག་ཏུ་སྣང་བའི་དོན་ཅི་ལགས་ཞུས་ཚེ། ཡང་རྗེའི་ཞལ་ནས་ཁྱེད་ཀྱི་སྣང་ཆ་ཐབས་ཀྱི་ཡེ་ཤེས་གྲོགས་ཀྱི་རྣམ་པར་བཞེངས་པ་དང༌། བདག་གི་རིག་སྟོང་ཡེ་ཤེས་ཀྱི་ཆ་རྡོ་རྗེ་བཙུན་མོར་བཞེངས་པ་གཉིས་ཀ་དཔེར་ན་གསེར་དང་མདངས། མེ་དང་ཚ་བ་བཞིན་དུ། ༣༧༣༽རྒྱུ་རྐྱེན་གང་གིས་མ་བསྒྱུར་བར་ཐ་མི་དད་པའི་དོན་གྱིས་ཨེ་ཡིན་གསུངས་པས། བདག་གིས་ཆོས་ཉིད་བསམ་བརྗོད་ལས་འདས་པ་དབྱིངས་དང་ཡེ་ཤེས་གཉིས་སུ་མེད་པའི་དོན་མཐོང་བར་གྱུར་རོ། །དེ་ནས་རང་ལོ་སོ་གཉིས་ལོའི་ཟླ་བ་དང་པོའི་ཡར་ཚེས་ལ། རྗེའི་བཀའ་བཞིན་ང་རང་མཚམས་དམ་རྒྱ་ཞིག་ལ་བསྡད་ཡོད་སྐབས། བུད་མེད་ཡིད་དུ་འོང་བ་གཉིས་འོང་ནས། ཁྱེད་ངེད་ཅག་གི་གནས་སུ་ལྟད་མོ་ལྟ་རུ་ཨེ་འགྲོ་ཟེར་བ་ལ། བདག་གི་ད་དུང་མི་འགྲོ་བླ་མའི་བཀའ་དང་འགལ་བ་འོང་འགྲོ་བས། རྗེས་སོར་ང་རང་མཚམས་གྲོལ་རྗེས་འགྲོ་དང་ཆོག་གི་སྨྲས་ནས། མཚམས་གདན་སྲུང་དང་བཅས་པ་རྫོགས་རྗེས། ཡང་སྔར་གྱི་མི་མོ་གཉིས་ཐོན་བྱུང་ནས་དེ་དང་མཉམ་དུ་སོང་བས། ཡུལ་ཡངས་པ་ཆེན་པོ་ཡིད་དུ་འོང་བ་ཞིག་ཏུ་ཐོན་སོང་བས། བདག་གིས་ཁོང་གཉིས་ལ་ཡུལ་འདི་གང་རེད་དྲིས་ཚེ། ཁོང་གཉིས་ན་རེ་ཡུལ་འདི་ནི་སྦས་གནས་རྡོ་རྗེ་རྫོང་གི་མཁའ་འགྲོའི་ཚོགས་ཁང་གོང་མ་རེད་ཟེར། བདག་གིས་དེ་ན་སུ་བཞུགས་དྲིས་ཚེ། ཁོང་གཉིས་ན་རེ། དེ་ན་ཨ་མ་ཡེ་ཤེས་མཚོ་རྒྱལ་གྱིས་ཚོགས་དཔོན་མཛད་ཅིང༌། གཞན་ཡང་མཁའ་འགྲོ་མང་པོ་བཞུགས་ཡོད་ཟེར། ང་རང་ཤིན་ཏུ་དགའ་ནས་མྱུར་བར་སོང་བའི་ཚེ། ཡུལ་དེ་ཀའི་དབུས་སུ་ཐོད་པ་སྐམ་རློན་རྙིད་གསུམ་གྱི་ལྕགས་རི་རིམ་པ་གསུམ་དུ་བསྐོར་བའི་ནང་དུ།

རིན་པོ་ཆེའི་སྒྲོམ་ལེབ་གཅལ་དུ་བཀྲམ་པའི་ ༣༧༤༽དབུས་སུ། རིན་པོ་ཆེ་ཚོགས་ཀྱི་གཞོང་པར་ཚོགས་ཀྱི་ཡོད་བྱད་བསམ་གྱིས་མི་ཁྱབ་པ་བཤམས་ཤིང༌། མཚོ་རྒྱལ་གྱིས་ཚོགས་དཔོན་མཛད་ཅིང༌། མཁའ་འགྲོ་དགོངས་པ་འདུས་པའི་དཀྱིལ་འཁོར་གྱི་ཞལ་ཕྱེས་ནས། ཚོགས་ཀྱི་མཆོད་པ་ཆེན་པོ་མཛད་འདུག་པས། བདག་གིས་ཡིད་དད་པ་ཆེན་པོས་ཕྱག་འཚལ་ནས་གསོལ་བ་འདི་ལྟར་བཏབ། ཨེ་མ་ཧོཿ རང་སྣང་རྣམ་དག་མཁའ་འགྲོའི་འདུ་གླིང་ན། །རང་བྱུང་རིག་སྐུ་སངས་རྒྱས་པདྨའི་ལྕམ། །རང་གསལ་ཡེ་ཤེས་སྒྱུ་འཕྲུལ་མཁའ་འགྲོས་བསྐོར། །རང་སེམས་མ་བཅོས་གཉུག་མའི་གུས་ཕྱག་འཚལ། །རང་བྱུང་ལྷུན་གྲུབ་དངོས་ཡིན་མཆོད་པ་འབུལ། །རང་གཞན་གཉིས་འཛིན་སྒྲིབ་པ་དབྱིངས་སུ་བཤགས། །བླ་མེད་ཡང་དག་དོན་ལ་རྗེས་ཡི་རང༌། །ཐེག་གསུམ་ཆོས་ཀྱི་འཁོར་ལོ་བསྐོར་བར་བསྐུལ། །རྒྱལ་རྣམས་མྱ་ངན་མི་འདའ་བཞུགས་གསོལ་འདེབས། །འདིས་མཚོན་དགེ་བ་ཁམས་གསུམ་འགྲོ་ལ་བསྔོ། །ཀུན་ཀྱང་གནས་ངན་འཁོར་བ་ལས་བསྒྲོལ་ཏེ། །ཞིང་མཆོག་དམ་པ་དེ་རུ་སྐྱེ་བར་ཤོག བདག་ནི་ཚེ་རབས་ཚེ་བརྒྱུད་ཐམས་ཅད་དུ། །རྒྱལ་ཡུམ་མཚོ་རྒྱལ་ཁྱེད་ཀྱིས་རྗེས་བཟུང་སྟེ། །བདག་གི་སྒོ་གསུམ་བྱིན་གྱིས་བརླབ་ཏུ་གསོལ། །དེའི་མཐུས་བདག་ཉིད་མཐོང་ཐོས་དྲན་རེག་དང༌། །ཆགས་བྲལ་ཟག་ཟད་སྐྱེས་བུ་ལ་སོགས་པ། །བདེ་ཆེན་ཆགས་མེད་ཆགས་པས་ཡིད་དྲངས་ཤིང༌། །ཆགས་ལམ་མཐར་ཕྱིན་མི་སློབ་ཆེན་པོའི་སར། །དབང་འབྱོར་སྟོབས་ ༣༧༥༽ཀྱིས་བདག་གིས་འདྲེན་ནུས་ཤོག །ཁྱད་པར་ཡིད་འོང་གཟུགས་ཀྱི་ལང་ཚོ་ཡིས། །མི་དགེ་སྡིག་པའི་རྐྱེན་དུ་མི་འགྱུར་ཞིང༌། །རིག་འཛིན་རྣམས་ཀྱི་བདེ་བསྐྱེད་གསང་བའི་གྲོགས། །ས་ལམ་བསྒྲོད་པའི་ཕོ་ཉར་འགྱུར་བར་ཤོག ཁམས་དྲུག་ཚང་བ་རྡོ་རྗེའི་རྟེན་འདི་ལ། །ཕྱི་ནང་རྟེན་འབྲེལ་ཚོགས་པའི་ཉེ་རྒྱུ་ལས། །བདེ་སྟོང་ཟག་པ་མེད་པའི་ཡེ་ཤེས་བསྐྱེད། །ཐབས་ཤེས་དབྱེར་མེད་རིག་སྐུ་མངོན་འགྱུར་ཤོག

།བརྩེ་ཆེན་ཤུགས་ཀྱིས་ཡལ་བར་མ་དོར་བར། །ཤིན་ཏུ་སྟོབས་ཆུང་སྐྱེ་དམན་བདག་གིས་ཀྱང༌། །རྒྱལ་བསྟན་ཉམས་པ་གསོ་ཞིང་དེ་འཛིན་གྱི། །སྐྱེས་བུའི་སྐུ་ཚེའི་བར་ཆད་སེལ་ནུས་ཤོག །འཇིག་རྟེན་འདི་ན་གནས་བཅས་འགྲོ་བ་རྣམས། །སྔོན་གྱི་རྟེན་འབྱུང་མཐུ་ཡིས་ཉེར་དྲངས་ནས། །ནད་ཀྱིས་མནར་དང་དགྲ་ཡིས་བཅོམ་པ་དང༌། །སྡུག་བསྔལ་ཉམ་ཐག་བཟོད་དཀའི་གདུང་བ་སོགས། །ཐབས་རྣམ་དུ་མས་བདག་གིས་སྐྱོབ་ནུས་ཤོག །ཆོས་ཉིད་གདོད་ནས་རྣམ་དག་བདེན་པ་དང༌། །ཆོས་ཅན་རྒྱུ་འབྲས་བསླུ་མེད་བདེན་སྟོབས་དང༌། །ཡེ་ཤེས་མཁའ་འགྲོ་རྣམས་ཀྱི་བྱིན་རླབས་ཀྱིས། །བདག་གིས་སྨོན་པ་ཡིད་བཞིན་འགྲུབ་གྱུར་ཅིག །ཅེས་གསོལ་བ་དང་མཉམ་དུ། །འཁོར་གྱི་མཁའ་འགྲོ་མ་རྣམས་ཀྱིས་དབྱངས་གཅིག་གིས་འདི་སྐད་གསུངས། ཨེ་མ་ཨེ་མ་ངོ་མཚར་ཆེ། །བདེ་བ་ཆེན་པོའི་ཡེ་ཤེས་སྐུ། །བདེ་བའི་འབྱུང་གནས་རིག་འཛིན་ཡུམ། །རྡོ་རྗེ་འཛིན་མ་ཁྱེད་མིན་ནམ། །ལས་ལྡན་ ༣༧༦༽རྗེས་སུ་འཛིན་པའི་ཕྱིར༌། །གང་འདུལ་ཐབས་ཀྱི་སྐུར་བཞེངས་ནས། །འགྲོ་དོན་སྐྱོ་ངལ་མེད་པར་མཛད། །སེམས་མ་ཆེན་མོ་ཁྱེད་མིན་ནམ། །ཐབས་ལ་བརྟེན་ནས་ཤེས་རབ་ཀྱིས། །ཟབ་པ་ཀུན་གྱི་བཅུད་ལ་དབང༌། ཁམས་དབང་དང་མཐུན་འགྲོ་རྗེས་བཟུང༌། །ཐར་བའི་དེད་དཔོན་ཁྱེད་མིན་ནམ། །རིག་བཟང་སྐལ་ལྡན་ལས་འཕྲོ་ཅན། །དཀྱིལ་འཁོར་ནང་དུ་ད་བྱོན་འཚལ། །ཞེས་གསུངས་ཏེ། བདག་བསུ་བའི་ཚུལ་མཛད་ནས། གཙོ་མོའི་མདུན་དུ་སོངས་བས་ཤོག་དྲིལ་གཅིག་གནང་ནས། ཁྱོད་ང་ཡི་ཕོ་ཉ་ཡིན་པས་ད་དུང་བསྟན་འགྲོའི་དོན་མཛོད་དང༌། མ་འོངས་པ་ན་ཨོ་རྒྱན་མཁའ་འགྲོ་གླིང་ནས་མཇལ་འོང་དེ་དུས་བདག་གིས་བསུ་བ་བྱེད་དོ་གསུངས། དེ་ནས་ཐམས་ཅད་ཀྱིས་ཚོགས་ཀྱི་དགའ་སྟོན་ལ་རོལ་བས། བདག་གིས་གཙོ་མོ་ལ་འདི་སྐད་ཞུས། མཁའ་འགྲོའི་འདུས་སྟོན་གྱི་སྐལ་བ། བདག་གི་དཔའ་བོས་ཁྱེར་ཤོག་གསུངས་ཡོད་པས། དེ་མི་འགལ་ཙམ་དུ་དངོས་གྲུབ་ཀྱི་རྫས་ཞིག་གནང་དུ་གསོལ་ཞུས་ཚེ།

དམ་མེད་ལ་མིང་ཙམ་ཡང་མ་སྨྲ་ཞིག་གསུངས་ནས། དངོས་གྲུབ་ཀྱི་རྫས་ཅུང་ཟད་གནང་བས། བདག་གིས་འདི་མེད་དུ་འགྲོ་སྙམ་ནས། སྙིང་ཐད་དུ་བཟུང་ཞིང་ཡེ་ཤེས་སེམས་མ་དང་གཉིས་མེད་དུ་བཅིང་སྟེ། དེ་ལ་སེམས་འཛིན་བྱས་པའི་རྐྱེན་ལས་ཉམས་སྣང་ལས་སད་དོ། །དེ་ནས་སྔར་གྱི་རྫས་དེ་ཀ་ཨེ་ཡོད་བལྟས་པས། སྔར་ལྟར་དྲི་བཟང་གི་ནུས་པ་ཙམ་ ༣༧༧༽ཡང་མ་ཉམས་པར་འདུག་པས། གསང་གྲོགས་ཡིད་བཞིན་ནོར་བུ་ལ་འདི་མཁའ་འགྲོའི་ཚོགས་སྐལ་རེད་ཞུས་ནས་ཕུལ་བས། ཐུགས་ཤིན་ཏུ་དགྱེས་ཏེ་ངོ་མཚར་ཆེ་གསུངས་ནས། དབང་བཞིའི་དམིགས་པའི་གཞིར་དྲངས་ཏེ་གསོལ་བས། དགའ་བཞིའི་ཡེ་ཤེས་གོང་འཕེལ་དུ་བྱུང་ངོ་གསུངས། དེ་སྐབས་ཨ་འཛོམ་སྒར་ནས་བང་མི་ཐོན་བྱུང༌། ང་རང་ཨ་འཛོམ་སྒར་ལ་འོང་དགོས་པའི་བཀའ་ཤོག་ཐོན་བྱུང་བས། །བདག་གིས་རྗེ་ལ་འདི་སྐད་ཞུས། ང་རང་ཨ་འཛོམ་སྒར་ལ་མི་འགྲོ། གཅིག་ཐད་ནས་ང་རང་ལ་རྐང་བ་མེད་པ་དང༌། བུ་ཆུང་ན་ཆུང་བས་སྐྱུར་ཐབས་བྲལ་བ་དང༌། མིན་ཀྱང་བྱ་བ་གང་ཐད་ནས་ད་སྔ་རང་བློ་རྒོད་ཆོད་བྱས་ཏེ་གཞན་དབང་བཏང་མ་མྱོང༌། ཁྱེད་ཀྱི་སྐུ་མདུན་ལྟ་བུ་ཡིན་ཀྱང་ཐུགས་ལ་མངའ་བཞིན། མགར་སྤྲུལ་ཁོ་རང་གིས་བདག་དགོས་མེད་བྱས་པ་མ་གཏོགས་རང་བློ་མིན། དེའི་ཕྱིར་ན་ད་ལན་ཀྱང་བདག་གིས་བྱ་བ་གང་ལ་བསམ་མནོ་བྱས་ཀྱང༌། ད་ནི་རང་གཞན་འཁྲུལ་བའི་བྱ་བ་མི་བགྱི་སྙམ་པ་དང༌། ཁྱད་པར་ཁྱེད་ཀྱི་སྐུ་རིང་ཕན་ཆད་རང་གཅིག་པུར་དབེན་རི་ལ་སྒྲུབ་ཚུགས་ཞིག་ཨེ་ཟིན་སྙམ་པ་ལས། གྲོགས་ཞིག་དང་མཉམ་དུ་འདུག་དགོས་སྙམ་པ་མེད་པས་ན། ད་ལན་ཡང་འགྲོ་འདུན་མེད་པ་དེའི་ལན་གྱིས་ཡིན་མ་གཏོགས། བདག་སྐྱེ་དམན་ཉམ་ཐག་སུ་དང་སུ་ཡིན་ཀྱང་ཁྱི་ལྡོམ་ལྟར་ཁ་སྐོར་སླ་བ་དང༌། །བླ་མ་ཨ་འཛོམ་སང་རྒྱ་བོད་ཡོངས་གྲགས་ཀྱི་སྐྱེས་ ༣༧༨༽ཆེན་དམ་པ་ཡིན་པས། དེས་དམན་པ་བདག་ལྟ་བུ་ལ་བང་མི་བཀའ་ཤོག་བསྐུར་ནས་འབོད་པ་བྱུང་དུས་ལོས་འགྲོ་དང༌། ང་རང་བློ་རྒྱ་ཆུང་བས་འགྲོ་ལན་མ་བདེ་བར་སྣང༌།

ཁྱད་པར་སྔར་རང་ཅག་གཞན་དབང་ལ་སོང་ནས་ད་བར་དུ་ལྷན་དུ་མ་འཛོམས། ད་ལན་རྐྱེན་ངན་གྲོགས་སུ་འགྱུར་ནས། འུ་ཅག་གདན་ཐོག་གཅིག་ཏུ་འཛོམ་ཡོད་པའི་གནས་སྐབས་འདིར། བདག་ཁྱེད་དང་སྐད་ཅིག་ཙམ་ཡང་འབྲལ་མི་ཐུབ་ཅིང༌། བྱིས་པ་མ་ལ་འཁོར་བ་ལྟ་བུར་ཁྱེད་ལ་སེམས་ཤིན་ཏུ་ཆགས་འདུག་པས་འགྲོ་མ་དགོས་ན་དགའ་ཞུས་ཚེ། རྗེའི་ཞལ་ནས་རང་ཡང་ཁྱེད་ལ་ཡིད་འཕྲེང་ནས། ཉིན་གཅིག་ལྟ་བུ་ལ་ཡང་འབྲལ་མ་དགོས། གནས་ཁང་ནོར་གྱིས་གང་བ་ལས་དེས་དགའ་སྤྲོ་ཤིན་ཏུ་ཆེ་ཡང༌། བླ་མ་ཨ་འཛོམ་གྱི་སྐུ་ཚེ་ལོ་གཅིག་མ་དགོས་ཟླ་བ་གཅིག ཟླ་གཅིག་མ་དགོས་ཉིན་གཅིག་བཞུགས་པའི་རྟེན་འབྲེལ་གྱི་གྲོགས་དན་འབྱུང་ཚེ། སྤྱིར་སངས་རྒྱས་ཀྱི་བསྟན་པ་སེམས་ཅན་གྱི་བདེ་སྐྱིད། སྒོས་རང་གཞན་རྣམས་ཀྱིས་བསོད་ནམས་ཀྱི་ཚོགས་རྒྱ་ཆེན་པོ་བསགས་པའི་མཐུན་རྐྱེན་དུ་འགྲོ་བ་དང༌། ཁྱད་པར་ཁྱེད་རང་གིས་སྔར་ནས་རྡོ་རྗེའི་ལུང་དུ་གསལ་བ། ཨ་ཀྵ་ར་བཛྲ་དང་རྟེན་འབྲེལ་གནད་ལྡན་རེ་འབྱུང་ན། ཕན་ཚུན་ཀུན་གྱི་ཚེ་ཆོས་གདུལ་བྱ་ཐམས་ཅད་ལ་ཕན་ཐོགས་འབྱུང་ངེས་པ་ཡི་སོགས་གསུངས་ནས་དེ་ཀར་འགྲོ་ཐག་བཅད། དེ་སྐབས་གཏེར་སྟོན་བླ་བྲང་ ༣༧༩༽ནས་རྡོར་དགྲ་ཡབ་ཡུམ་དང༌། གཞན་སློབ་འབངས་གལ་ཆེན་ཐམས་ཅད་ཀྱིས་ང་རང་མར་འོང་དགོས་གསུངས་ནས། འདི་ཕྱིའི་ཆོས་དམ་གྱི་བཀའ་གནད་འཕང་བ་སོགས་མཛད། རྗེས་ཁོང་བྱོན་པར་དགོངས་ཀྱང་སྒོམ་གྲྭ་ཆེན་པོའི་དབུ་བཙུག་ནས། ཆོས་ཁྲིད་གསུང་དགོས་པ་སོགས་ཀྱིས་རང་དང་མཉམ་དུ་བྱོན་ཁར་མ་གྲུ[ སྟབས་མ་ལྡན ]ནས། ངེད་མ་བུ་གསུམ་གྲྭ་བ་གསུམ་བཅས་ལོ་ཁྱིམ་དེ་ཀའི་ཟླ་བ་གསུམ་པའི་ཚེས་ཉེར་གཉིས་ཉིན་ལམ་དུ་ཞུགས། རྗེས་སྐྱེལ་ཐུང་མཛད་སྐབས་འབྲལ་མ་ཐུབ་ནས། རང་ཤི་ཡུལ་དུ་འགྲོ་བ་ལྟ་བུར་སྡུག་བསྔལ་བྱུང་ཡང་བྱ་ཐབས་དང་བྲལ་ནས་རྨོངས་གླུ་འདི་ལྟར་བླངས། ལྷན་སྐྱེས་རིག་པ་བདེ་ཆེན་གར་དབང་པོ། །ཐབས་ཀྱི་ཆ་འཛིན་གཟུགས་ཀྱི་སྐུར་བཞེངས་པ། །སྙིང་གི་ནོར་བུ་པདྨ་ལས་འབྲེལ་རྩལ། །གང་དང་སྐད་ཅིག་མི་འབྲལ་ལྷན་འཚོགས་ནས། །དགྱེས་པའི་འཛུམ་བསྟན་གསུང་གིས་དབུགས་དབྱུང་བྱིན། །ཐུགས་ཀྱི་དགོངས་པས་གང་འདོད་ཆོས་ཆར་འབེབས། །ཐབས་ཤེས་བདེ་སྟོང་གདན་ལ་རོ་མཉམ་ཚེ། །ལྷ་ཡི་ཡུལ་བཞིན་བདེ་སྐྱིད་བསམ་མི་ཁྱབ། །དཔའ་བོ་ཁྱེད་དང་འབྲལ་སྙམ་མེད་ན་ཡང༌། །ད་རེས་སྔོན་འབྱུང་རྟེན་འབྲེལ་མཐུས་བསྐུལ་ནས། །རེ་ཞིག་མི་མངོན་གནས་གཞན་འགྲོ་དགོས་ཚེ། །འཆི་བདག་ཡུལ་བཞིན་དྲན་ཁམས་སྡུག་གིས་ཟིན། །འོན་ཀྱང་པད་འབྱུང་ཡབ་ཡུམ་ཐུགས་བསྐྱེད་དང༌། །འུ་ཅག་ཐབས་ཤེས་དམ་གཙང་ཐུགས་བརྩེ་

༣༨༠༽བས། །མྱུར་དུ་དངོས་ཞལ་མཇལ་བའི་སྨོན་ལམ་ཞུ། །ཞེས་ཞུས་པའི་ཚེ། རྗེ་ནས་ཀྱང་དེ་ལྟར་ཐུགས་བསྐྱེད་མཛད་ནས། འབྱུང་དང་འབྱུང་འགྱུར་གྱི་བསླབ་བྱ་མཛད་ནས་རང་གནས་ལ་བཞུགས། གཞན་བུ་སློབ་རྣམས་ཀྱིས་སྐྱེལ་མ་མཛད་ནས་ངེད་ཅག་ལམ་དུ་ཞུགས་ནས་སོང་སྐབས། རྗེ་ལ་སེམས་ཤིན་ཏུ་འཕྲེང་ནས་འགྲོ་སྙིང་མ་འདོད་ནས། རྗེའི་བཞུགས་གནས་ཀྱི་རྒྱབ་རི་མཐོང་ས་ཙམ་དུ་སོང་ནས་དེ་ཀར་བསྡད། ནངས་སྔ་མོ་ཕྱིར་འགྲོ་དགོས་སྙམ་ཀྱང༌། ཡང་གྲོགས་ཀྱི་བཀའ་བཅག་མ་ཕོད་ནས་རིམ་གྱིས་སོང་ཞིང་སེར་དགོན་དུ་ཐོན་ཏེ། །བསོད་སྤྲུལ་སང་ནས་གྲྭ་ལག་དགོན་དུ་སྐྱེལ་མ་སོགས་ཀྱི་སྟ་གོན་མཛད། ཁོང་གི་ཆིབས་རྟ་བཟང་པོ་ཞིག་ཡོད་པ་དེ་ཀ་ང་རང་ལ་བསྐུར། ཁྱད་པར་ཡིད་བཞིན་ནོར་བུའི་སྐུ་བདག་ཁོང་ཡིན་པས་ན། ཁྱེད་ཡབ་ཡུམ་གྱི་བདག་པོ་ང་རང་ལས་གཞན་སུ་མེད། དེའི་ཕྱིར་ན་ཁྱེད་རང་ཨ་འཛོམ་སྒར་ལ་གཏན་བཞུགས་བྱེད་པ་ལྟ་ཞོག ཁྱེད་ཡབ་ཡུམ་གསུང་གྲོས་མཛད་པ་ཕན་ཆད་འགྱང་མི་ཉན་གསུངས། རང་ནས་ཀྱང་དེ་ལྟར་ཁས་ལེན་བྱས་ཏེ་ཐོན་འོང་ཞུས་ཚེ། བསོད་སྤྲུལ་སང་ནས་དེ་ཀར་ཐུགས་ཐག་བཅད་ནས་སྐྱེལ་མ་མཛད་དོ། །དེ་ནས་ངེད་རྣམས་རིམ་གྱིས་སོང་ནས་ཟླ་བ་བཞི་པའི་ཡར་ཚེས་བཅུ་གསུམ་ལ་ཨ་འཛོམ་སྒར་ཐོག་ཏུ་ཐོན། ཁོང་སང་ནས་བསུ་བ་སོགས་མཛད་ནས་ཕན་ཚུན་རྟེན་འབྲེལ་བཟང་པོའི་གསོས་སུ་གྱུར། དེ་ནས་འགྲོ་ ༣༨༡༽འདུལ་དཔའ་བོ་རྡོ་རྗེ་དང་མཇལ་འཕྲད་མཛད་སྐབས། བླ་མའི་ཞལ་ནས་ཁྱོད་ད་ལན་འདིར་བྱོན་སྟབས་འོང་བ་ཤིན་ཏུ་བཟང༌། རང་གཞན་ཀུན་ལ་རྟེན་འབྲེལ་གྱི་འཆར་སྒོ་དུ་མ་ཡོད་པ་དང༌། ཁྱད་པར་ཁྱེད་རང་མཁའ་འགྲོ་ཀུན་དགའ་འབུམ་མའི་སྐྱེ་སྲིད་ཡིན་པ་དུས་སྔ་མོ་ནས་རང་གི་སེམས་ལ་ཤར་ནས། ཨ་ངག་ལ་སོགས་པའི་ཉེ་འཁོར་རྣམས་ལ་གསལ། དེ་རྗེས་མགོ་ལོག་ཕྱོགས་ན་ནག་མོ་གཏེར་སྟོན་ཞིག་འདུག་ཟེར་བ་ཐོས་ཚེ། འབུམ་མའི་རྣམ་རོལ་ཡིན་པས་ཐག་བཅད་ཡོད་སྐབས། ཁྱེད་དང་ཅོས་འབྲེལ་ཡོད་པའི་བླ་སེར་རེ་འདི་སོར་བྱོན་སྐབས་ལོ་རྒྱུས་གསལ་པོ་རེ་ཐོས་བྱུང༌།

ཁྱོད་ཀྱི་སྙན་རྒྱུད་ཀྱི་སྐོར་རྡོ་རྗེ་ཕག་མོའི་སྒྲུབ་ཐབས་རེ་ཙམ་ལ། བདག་གིས་འབྲེལ་འཇོག་རེ་བྱས་ནས་དཔེ་རྒྱུན་ཙམ་ཡོད་ལ་སོགས་པའི་ལུགས་གཉིས་ཀྱི་གསུང་ཞིབ་དུ་མ་མཛད་ནས། ད་ཁྱེད་ཀྱིས་ད་ལན་གཟའ་སྐར་བཟང་བ་ཞིག་ཡིན་པས། ཁ་བྱང་རྣམས་ཀྱི་ལུང་འདོན་དགོས་གསུངས། བདག་གིས་ཀྱང་རྟེན་འབྲེལ་ཙམ་དུ་ཁ་བྱང་ཆུང་བ་ལོ་བཅུ་གསུམ་དུ་བྲིས་པ་དེ་ཀའི་ལུང་ཕུལ་བས། བླ་མའི་ཞལ་ནས་ཁྱེད་གཏེར་སྟོན་རེད་གསུངས་ནི་བླ་མ་སུ་བྱ་བ་དེ་ཡིན་གསུངས། བདག་གིས་ང་མོ་ལོ་སུམ་ཅུ་ལ་མ་ཐོན་བར་དུ་བླ་མ་དང་འཕྲད་མ་མྱོང་བ་ཡིན་པས། ང་གཏེར་སྟོན་ཨེ་རེད་འདྲི་ལོངས་མི་བྱུང༌། ཆུང་ལོ་བཅོ་ལྔ་ནས་བཟུང་སྟེ་གང་དྲན་ཡིག་རིས་དང་གླུ་རུ་བླངས་པ་ཡིན། དེ་མིན་གཏེར་སྟོན་ཡིན་མིན་རྟོག་ ༣༨༢༽དཔྱོད་མ་བྱས། ཆོས་ཉིད་ཀྱི་དོན་རྟོགས་ནས་སྣང་སྲིད་བརྡ་དཔེའི་ཚུལ་དུ་ཤར་དར་གྱི་ལགས། ང་རང་དབྱུག་པ་ཅན་ལ་ཅི་བྱུང་ཡང་ལྷུང་འབབ་མེད་པ་ཡིན་པས། གང་ཤར་ཡིག་རིས་སུ་བགྱིས་པ་དང༌། གང་ཤེས་མན་ངག་ཏུ་བཤད་པ་ཡིན་ཞུས་ཚེ། བླ་མས་ཁྱོད་གཏེར་སྟོན་རང་མཐོང་ཅན་ཞིག་ཡིན་པ་འདྲ་མ་གཏོགས། ཁོང་གཏེར་སྟོན་གཞན་རྣམས་སུ་ཡིན་ཀྱང༌། རང་གི་རྩ་བའི་བླ་མའམ། གཞན་ས་ཐོབ་སྐྱེས་བུ་རྣམས་ཀྱིས་གཏེར་སྟོན་དུ་མཚན་གསོལ་བ་མ་གཏོགས། རང་གིས་རང་གཏེར་སྟོན་ཡིན་ཟེར་བ་མ་ཚོར་གསུངས།ཡང་བདག་གིས་ཁོང་གཏེར་སྟོན་རྣམས་རྒྱ་གོང་མས་འབངས་ལ་ཐོབ་སྟང་གཏད་པ་ལྟར། གཞན་ཞིག་གིས་ཁྱོད་ནི་གཏེར་སྟོན་ཐོབ་བོ་ཟེར་དགོས་པ་ཡིན་ཐང་ལགས། དེ་ལྟར་བརྗོད་པ་ཙམ་གྱིས་གཏེར་སྟོན་ཡིན་མིན་ཆ་ཆོད་པར་ཤིན་ཏུ་དཀའ་སྙམ། དེང་དུས་ཡི་གེ་འདོན་ཤེས་པ་ཙམ་དང༌། སེམས་ཀྱི་བྱུང་ཚུལ་བསྐྱང་ནས་ཟླ་མཚམས་རེ་བསྡད་པ་ཙམ་མ་གཏོགས། དངོས་དང་དངོས་མེད་ཀྱི་མཚན་ལྡན་བླ་མའི་ཞབས་ལ་མ་གཏུགས། བསྐྱེད་རྫོགས་ཟབ་མོས་རང་རྒྱུད་མ་སྨིན། འཁོར་བའི་བྱ་བ་ཆོས་བརྒྱད་ཀྱི་འདུན་པ་མ་བོར།

སྡོམ་དང་དམ་ཚིག་ཚུལ་བཞིན་བསྲུང་མ་དགོས་པ་སོགས་ཀྱི་བྱ་བ་མཐོང་ཆོས་སུ་ཡོད་ཀྱང༌། ད་དུང་གཏེར་སྟོན་བྱས་ཏེ་ཡི་གེ་མང་པོ་འབྲི་བ་ཤིན་ཏུ་མང་བས། གཏེར་སྟོན་རེད་བརྗོད་པ་ཙམ་གྱིས་ཅི་འགྱུར་མི་ཤེས་སྙམ། དེའི་ཕྱིར་ན་དམན་པ་ང་ ༣༨༣༽རང་ལྟ་བུ་ནི་གཞན་ཞིག་གིས་གཏེར་སྟོན་ཡིན་མིན་ཇི་ལྟར་བརྗོད་ཀྱང༌། རང་སེམས་གཡོ་སྒྱུ་མེད་ཅིང་དམ་ཚིག་ལ་མངོན་ལྐོག་མེད་པ་དང་གཅིག ནས་དང་ཡུག་པོའི་ས་བོན་ཆུང་ནས་ཀྱད་པར་ཡོད་པ་ལྟར། ང་རང་ཆུང་ལོ་ངོགས་བརྒྱད་ནས་བླ་མ་མཁའ་འགྲོས་རྗེས་སུ་བཟུང་སྟེ། སྨིན་གྲོལ་ལ་བཀོད་པ་དང་གཉིས། བརྡ་ཤོག་ཡོད་པ་དང་མེད་པ་གང་ཡིན་ཀྱང༌། རང་བཟོས་བློ་ཡིས་བཅའ་བཅོས་ཐེ་ཚོམ་མེད་པར་གཏེར་དཔེ་ལྟར་བྲིས་པ་དང་གསུམ། ཐབས་གྲོགས་དང་ཆོས་བདག་གདུལ་ཞིང་ལ་སོགས་པ་ཐམས་ཅད་ལུང་བྱང་གསལ་པོ་དུ་མ་ཡོད་ཀྱང༌། སྔོན་གྱི་སྨོན་ལམ་གྱི་དུས་ལ་མ་བབ་བར་དུ། རང་འདོད་ཀྱི་རྩོལ་བ་ཆེན་པོས་འབད་པ་མེད་པ་སོགས་ཀྱིས་བཞི་བྱས་ནས། གཞན་ཞིག་ལ་ང་གཏེར་སྟོན་ཨེ་རེད་ཟེར་རྒྱུ་མ་དྲན་པ་ཡིན་མ་གཏོགས། ང་རང་ཡོད་ཏན་ཀུན་ཟད། སྐྱོན་ཀུན་ལྡན། མི་ཡི་བྲན་མགར་ར་སང་ཟེར་བའི་གཡོག་མོ་ཞིག་ཡིན་པས། རང་མཐོང་རང་གིས་གོ་རྒྱུའི་ཡོན་ཏན་སྤུ་རྩེ་ཙམ་ཡང་མེད་ལགས། དེང་སང་ཇོ་མིན་ནག་མིན་ཙམ་འོང་བ་འདི་བདག་གི་འདྲེན་སྟོན་དམ་པ་སྤྲུལ་སྐུ་ཡིད་བཞིན་ནོར་བུའི་བཀའ་དྲིན་ལས་བྱུང་བ་ཡིན་ཞུས་ཚེ། བླ་མས་ཐུགས་ཤིན་ཏུ་དགྱེས་པར་མཛད་ཅིང༌། ཕ་བཟང་གི་བུ་མོ་ཁྱེད་འདི་ལྟར་ལོས་ཡིན། དམ་ཚིག་ལ་མངོན་ལྐོག་མེད་པར། ཕ་ནོར་བུས་ལོན་པ་ཕན་ཆད་ཅི་ཡོད་གསུངས། དེ་ནས་བླ་མ་རིན་པོ་ཆེས་བདག་ལ་ཀུན་ ༣༨༤༽མཁྱེན་བླ་མའི་གདམས་ཁྱིད་ཀྱི་སྐོར་དང༌། ཁྱད་པར་འོད་གསལ་ཐིག་ལེའི་ཁྲིད་གསུངས། རང་ནས་ཀྱང་མཁའ་འགྲོའི་གསང་མཛོད་ཀྱི་སྐོར་ཕག་མོའི་ཆོས་སྐོར་ཁ་ཚང་གི་ལུང་རྒྱུན་ཕུལ་བ་སོགས་བྱས། གྲོགས་ཨཀྵ་ར་བཛྲ་གྱིས་མཐུན་རྐྱེན་བྱས་ནས།

ཐུགས་ཏིག་གི་ཟབ་སྐོར་མཁའ་འགྲོ་དགོངས་པ་འདུས་པའི་ཟབ་གཏེར་དུང་ར་བྲག་དཀར་ནས་སྤྱན་དྲངས། རྟེན་འབྲེལ་དགོས་ཆེད་ཀྱི་ཕྱིར་དུ། རིག་འཛིན་འགྲོ་འདུལ་དཔའ་བོ་རྡོ་རྗེ་དང༌། སྐུ་སྲས་འགྱུར་མེད་རྡོ་རྗེ་རྣམས་ཀྱིས་བཟང་གོས་པདྨ་ཅོད་པན་དང༌། གཞན་ཡང་རིན་ཆེན་སྣ་ཚོགས། ལྷ་རེག་ཉིན་མོ་བདེ་ལེགས་བཅས་གནང་འབྱོར་ཕེབས་ནས་བསྐུལ་བ་པོ་མཛད་ཚེ། དགོངས་འདུས་སྒྲུབ་ཐབས་ཡང་ཟབ་སྙིང་པོ་གཏན་ལ་ཕབ་ནས། གཞན་རྟེན་འབྲེལ་རྗེས་མཐུད་དུ་བཞག་གོ། །དེ་ནས་ཕན་ཚུན་ཐམས་ཅད་ཀྱི་ལུགས་གཉིས་ཀྱི་གསུང་ཞིབ་དུ་མ་མཛད་ནས་བློ་ལྷག་མེད་པར་བྱས། ཁྱད་པར་བླ་མ་རིན་པོ་ཆེའི་ཐུགས་བརྩེ་བ་ཆེན་པོས་རྗེས་སུ་བཟུང་སྟེ། ལུགས་གཉིས་ཀྱི་བསླབ་བྱ་དང༌། བྱིན་རླབས་མཛད་ནས་རྟེན་འབྲེལ་གྱི་ཉེས་པ་སེལ་བས། རང་གི་ནད་ཐམས་ཅད་ལས་གྲོལ་བར་མཛད་པ་དང༌། ཁྱད་པར་སྐུ་གསུང་ཐུགས་ཡོན་ཏན་ཕྲིན་ལས་ཀྱི་ཚུལ་དུ་དངོས་རྫས་དུ་མ་གནང་ཞིང༌། འདི་ཕྱི་བར་དོ་གསུམ་ལ་འབྲལ་བ་མེད་པའི་ཐུགས་བསྐྱེད་སྨོན་ལམ་མཛད་ཚེ། རང་གི་ནད་ཐམས་ཅད་ལས་གྲོལ་བར་མཛད་པ་དང༌། ཁྱད་པར་སྐུ་གསུང་ཐུགས་ཡོན་ཏན་ཕྲིན་ལས་ཀྱི་ཚུལ་དུ་དངོས་རྫས་དུ་མ་གནང་ཞིང༌། འདི་ཕྱི་བར་དོ་གསུམ་ལ་འབྲལ་བ་མེད་པའི་ཐུགས་བསྐྱེད་སྨོན་ལམ་མཛད་ཚེ། རང་ནས་ཀྱང་སྔར་མི་མིན་ལྷ་ཡིས་སྦྱིན་པའི་སྒྲོལ་དཀར་ཡིད་བཞིན་འཁོར་ ༣༨༥༽ལོའི་སྐུ་ལི་དཀར་དམར་སེར་གསུམ་གྱིས་གྲུབ་པ་དང༌། བཀྲ་ཤིས་ལྷ་རེག་བཅས་སྐུ་ཚེ་ཞབས་པད་བརྟན་ཕྱིར་དུ། བླ་མ་ལ་ཕུལ་བས་རྟེན་འབྲེལ་གྱི་གསོས་སུ་གྱུར་ཏོ། དེ་ནས་ཡུམ་སྲས་འཁོར་དང་བཅས་པས་ཐུགས་བརྩེ་བ་ཆེན་པོས་སྐྱེལ་ཐུང་མཛད། སྲས་མོ་ཀུན་བཟང་འཆི་མེད་དང༌། ཨ་དཔལ་གཉིས་ཀྱིས་རྒྱང་རིང་པོའི་སར་སྐྱེལ་མ་མཛད་པ་དང༌། ཁྱད་པར་ད་ཕན་ཆད་གནས་འདི་ཀར་ཁྱེད་འོང་ཐབས་མ་འཆུགས་གསུངས་ནས། ཐུགས་མཐུན་གཞུང་བཟང་གི་བསླབ་བྱ་མཛད། རང་ནས་ཀྱང་ཁོང་གཉིས་ཀྱི་ཐུགས་འདུན་ལྟར།

རང་དབང་རེ་མཆིས་ན་སྟབས་ཅི་ལྡན་བྱེད་པ་མ་གཏོགས་ཆ་ཆོད་ཅི་ཡང་མེད་ཞུས། ཁོང་གཉིས་ནས་དེ་ལྟར་མ་འཆུགས་གསུངས་ཏེ་རང་གནས་ལ་བཞུད་དོ། །དེ་ནས་ངེད་རྣམས་རིམ་གྱིས་འོང་ནས་སེར་དགོན་ལ་ཐོན། བསོད་སྤྲུལ་སང་དང་མཇལ་འཕྲད་ཞུས་ཚེ། ཁོང་ཐུགས་ཤིན་ཏུ་དགྱེས་ཏེ་ཆུ་ཆེ་བས་ཞག་ཁ་ཤས་འདི་ཀར་འདུག་དགོས་གསུངས། བདག་གིས་ང་རང་སྔར་ཡར་ཨ་འཛོམ་སྒར་ལ་འགྲོ་དུས་ཡིད་བཞིན་ནོར་བུས་ལམ་དང་བཅས་པ་ཟླ་བ་གཉིས་ལས་མ་འགྱངས་གསུངས་ཀྱང༌། ཁྲོམ་ཆུ་ཤིན་ཏུ་ཆེ་བས་ཉི་མ་བདུན་ལ། བླ་མ་རིན་པོ་ཆེས་འགྲོ་མི་ཉན་གསུངས་ཏེ། བཀའ་གནད་ཟབ་མོ་ཕེབས་པས་ལྷག་སོང༌། དེ་ལ་རང་དོན་ཡིད་བྱེད་ཀྱི་བློ་ངན་མེད་པ་ཡིན་པས་འགལ་བ་ཨེ་ཆུང་སྙམ། སང་ཉིན་ཕན་ཆད་འགོར་སོང་ན་ཟླ་བ་གཉིས་དང་ཉི་མ་ ༣༨༦༽བདུན་སོང་ཚར་བ་ཡིན་པས། ད་ལན་ང་རང་མི་འདུག་ཕྱིས་ནས་འུ་ཅག་མཇལ་འོང་ཞུས་ཚེ། ཁོང་ནས་དེ་ལྟར་ཐུགས་ལ་བབ་ནས་མགྲོན་ཁ་ཞབས་ཏོག་སོགས་ཀྱིས་སྐྱེལ་མ་མཛད། ཁྱད་པར་ཁོང་གི་མདུན་འདུག་དགེ་བཙུན་ཀུན་བཟང་བསྟན་འཛིན་གྱིས་ཆུའི་རབ་ཁ་བར་དུ་སྐྱེལ་མཛད། དེ་སྐབས་བྱུང་དང་འབྱུང་འགྱུར་གྱི་གཏམ་མང་པོ་ཡོད་ཀྱང་ཡི་གེར་འཇིགས་ནས་མ་བྲིས་སོ། །དེ་ནས་སང་ཉིན་དགུང་མོའི་དུས་སུ་ནཻ་གྲོ་རང་གནས་ལ་ཐོན། བླ་མ་ཚུལ་བཟང་སོགས་རྡོ་རྗེའི་མཆེད་པོ་རྣམས་ཀྱིས་བསུ་བ་མཛད་སྐབས། ང་རང་གི་རྐང་བ་སྔར་ལྟར་མ་ཡིན་པར། རང་མགོ་ཐོན་པ་འབྱུང་བས། ཁོང་རྣམས་དགའ་སྤྲོ་ཆེན་པོས་ངོ་མཚར་ཞིང་དད་པའི་གསོས་སུ་གྱུར། རྗེ་དེ་ཉིད་ང་རང་གི་དོན་དུ་སྐུ་མཚམས་ཞིག་ལ་བཞུགས་འདུག་པས། བདག་གིས་བླ་མ་ཚུལ་བཟང་ལ་ང་ད་དུང་སྐུ་མདུན་ལ་མི་འགྲོ། ཐུན་གྲོལ་རྗེས་སོང་ན་ཆོག་གི་སྨྲས་ནས། ལྷ་གུར་ནང་དུ་བསྡད་ཡོད་པས། རྗེའི་མདུན་གཡོག་དགེ་བཙུན་རྡོ་རྗེ་སྲུང་ཡིན་པས། དེ་ཀ་ཐོན་བྱུང་ནས་ཁྱེད་ད་ནས་སྐུ་མདུན་ལ་བྱོན་གསུངས་འདུག་ཟེར། བདག་གིས་ཀྱང་བཀྲ་ཤིས་པའི་དངོས་རྫས་སྣ་ཚོགས་མཇལ་རྟེན་དུ་བཟུང་ནས་སོང་བས།

རྗེའི་ཞལ་ནས་གཅེས་ཕྲུག་སྙིང་གི་ནོར་བུ་ཁྱེད་ཀྱིས་ཕྱག་ཕུལ་མི་དགོས། མྱུར་བོར་ཡར་ཁྱིམ་དུ་བྱོན་གསུངས། བདག་གིས་མཇལ་རྟེན་ཕུལ་ནས་ཁམས་བཟང་ཞུས་ཚེ། རྗེས་ཀྱང་ཐུགས་བརྩེ་བ་ ༣༨༧༽ཆེན་པོས་ང་རང་ལ་མཁོ་བའི་ཡོ་བྱད་ཕྱག་རིན་རྙེད་ཐང་ཆེ་བ་སྣ་ཚོགས་གནང། དེ་ནས་རང་གིས་བླ་མ་རིན་པོ་ཆེ་དང་མཇལ་ཚུལ་རྟེན་འབྲེལ་གནད་དང་ལྡན་ནས་ཟབ་གཏེར་སྤྱན་དྲངས་ཚུལ་ལ་སོགས་པ་ཐམས་ཅད་ཞིབ་རྒྱས་སུ་ཞུས་ཚེ། རྗེ་དེ་ཉིད་ནས་ཐུགས་ཤིན་ཏུ་དགྱེས་པར་མཛད་ནས། ད་དུང་རྟེན་འབྲེལ་འཕྲོ་ཅན་དུ་ཡོད་པ་རྣམས་གཏན་ལ་འབེབ་ཐབས་དགོས་གསུངས་ནས་བསྐུལ་བ་པོ་མཛད་དོ། །དེ་ནས་ལོ་ཁྱིམ་དེ་ཀའི་ཟླ་བ་བདུན་པའི་ནང་དུ། རྗེའི་ཐུགས་དགོངས་ལྟར་གཙུག་ལག་ཁང་གི་རྨིང་བཏིང༌། དེ་སྐབས་བསོད་སྤྲུལ་སང་དཔོན་གཡོག་འབྲོང་སྐོར་ལ་བྱོན་པའི་ཞོར་ལ་དེ་ཀར་ཕེབས། དེའི་སྐབས་ང་རང་ལ་ལེགས་ཉེས་ཀྱི་འཁྲུལ་སྣང་ལུང་བསྟན་ཁ་ཤས་ཡོད་པ་རྗེའི་ཕྱག་ཏུ་ཕུལ་བས། ཐེ་ཚོམ་ཟ་ས་དུ་མ་ཡོད་ཀྱང༌། གཅིག་ཐོག་ཏུ་ཐག་མ་ཆོད་ནས་བཏང་སྙོམས་ལ་ལུས། དེ་སྐབས་རྗེའི་དངོས་སློབ་བདེ་གསལ་རྒྱ་མཚོ་དང༌། དྲི་མེད་རྣམ་དག་སོགས་ལ་ཆོས་དབྱིངས་རིན་པོ་ཆེའི་མཛོད་འགྲེལ་གསུང་དུས། ང་རང་གིས་ཉམས་འུར་ནས་རྗེ་དེ་ཉིད་ཀློང་ཆེན་པོའི་དུས་ང་རང་གསང་བའི་སྒྲུབ་སྡེ་མོ་ཡིན་པ་དང༌། ལས་འབྲེལ་བའི་དུས་བྱ་རྒོད་ལ་སྤྲུལ་ནས། དངོས་སུ་གསང་བའི་བདེ་བསྐྱེད་བྱས་པ་སོགས་དང༌། རྟོགས་པ་མངོན་གྱུར་གྱི་མགུར་མ་སོགས་ཡིག་རིས་སུ་བྲིས་ནས་རྗེ་ལ་ཕུལ་ཏེ། བདག་ནི་སྨྱོན་པ་ལྟ་བུར་ཅི་ཡང་མི་ཤེས་པར་སོང་འདུག་པས་ཐབས་ ༣༨༨༽གང་དྲག་ཞུས་ཚེ། རྗེའི་ཞལ་ནས་དགོངས་རྒྱུད་བླ་མའི་བྱིན་རླབས་སེམས་ལ་ཐོབ་པ་ཡིན་པས། ཐབས་གཞན་གྱིས་བྱེད་རྒྱུ་མེད། རིག་སྟོང་བསམ་ངོ་དང་བྲལ་བའི་ངང་དུ་ཞོག་གསུངས། དེ་སྐབས་བླ་བྲང་ནས་ཚིག་ངན་མང་པོས་རང་གཞན་གྱི་སེམས་འཁྲུགས་གཞི་བཤད་པའི་རྐྱེན་གྱིས།

བདུད་འཇོམས་པས་རྗེ་ལ་ལུང་བསྟན་ནས། ཡབ་ཡུམ་གཉིས་ཕྱོགས་གཞན་ཞིག་ཏུ་བྱོན་སྟབས་ལྡན་ན་བར་ཆད་ཀྱིས་མི་ཚུགས་གསུངས་ཀྱང༌། རྗེ་སྐུ་མཆེད་གཉིས་ཐུགས་ནང་མཐུན་པས་བྱོན་ཀར་མ་ཐོན་ནས། ངེད་ཅག་འདུས་སྡེ་རྣམས་ལ་ཡབ་རྗེ་བླ་མའི་ཟབ་གཏེར་གྱི་རྩ་རླུང་གི་ཁྲིད་གསུངས། དེ་སྐབས་རང་ལ་རྩ་རླུང་གི་ནུས་པ་ཅུང་ཟད་ཐོབ་པའི་ཚུལ་རྣམས་གཏེར་གཞུང་དུ་གསལ། དེ་ནས་རྗས་བདག་ལ་ཟབ་གཏེར་གཉིས་ཀྱི་འཛིན་སྐྱོང་ཁྱེད་ཀྱིས་བྱེད་དགོས་ང་རང་ན་སོ་ལོན་པ་དང༌། འཁོར་སློབ་འདུས་སྡེ་མང་བས། དེ་ཐམས་ཅད་ཀྱི་འདོད་དོན་བྱེད་དཀའ་འདུག་གསུངས། རང་ནས་ཀྱང་འཁོར་སློབ་སྐྱོང་ཐུབ་ཀྱི་ཡོན་ཏན་དང་ནུས་པ་མེད་ཀྱང༌། ལྷག་བསམ་རྣམ་དག་གི་སྨོན་ལམ་དང་བཅས་བླ་མའི་བཀའ་དང་མི་འགལ་བ་ཙམ་དུ། ཟབ་གཏེར་གཉིས་ཀྱི་བསྟན་པ་ལ་འཛིན་སྐྱོང་ཅི་ནུས་བྱེད་པར་ཁས་བླངས་པས། རྗེའི་ཐུགས་ཤིན་ཏུ་དགྱེས་པར་མཛད་དོ། །དེ་ནས་ལོ་ཁྱིམ་དེ་ཀའི་ཟླ་བ་བཅུ་གཅིག་པའི་ཡར་ཚེས་བརྒྱུད་ཀྱི་ཉིན་ཡབ་རྗེ་བླ་མ་རིན་པོ་ཆེའི་མཆོད་ཆོག་འཚོགས་ཡོད་སྐབས། ཚོགས་ ༣༨༩༽གྲལ་དུ་འཇིག་རྟེན་མཁའ་འགྲོ་ཤིན་ཏུ་མང་བས། བདག་གིས་རྗེ་ལ་འདི་སྐད་ཞུས། ད་ལན་གྱི་ཚོགས་གྲལ་འདི་ལ་འཇིག་རྟེན་མཁའ་འགྲོ་མང་བར་འདུག་པས། དེ་ཀ་རྟེན་འབྲེལ་འབྲིང་ཙམ་རེད། ད་ལོ་འོ་སྐོལ་སང་ལ་ཆག་སྒོ་རེ་ཡོང་ཐང་གི་ཞུས་ཚེ། རྗེའི་ཞལ་ནས་ཆག་སྒོ་མེད་ཐབས་ལ་རིམ་གྲོ་ཅི་དགོས་གསུངས། ཡང་བདག་གིས་སྔར་གྱི་ལུང་བསྟན་རྣམ་གསུམ་དུ་གསལ་བ་ལྟར་བྱེད་དགོས་པར་འདུག་ཞུས་ཚེ། རྗེས་ཀྱང་དེ་ཀར་ཐུགས་ཐག་བཅད་ཡོད་སྐབས། གློ་བུར་དུ་ལེགས་ཉེས་ཕྲན་བུ་རེ་བྱུང་ཡང་ཡི་གེར་དོགས་ནས་མ་བྲིས་སོ། །དེ་ནས་རྗེའི་སྐུ་མདུན་ནས་བདག་གིས་ཟབ་གཏེར་གཉིས་ཀྱི་ཕྱག་བཞེས་དང༌། རྟ་འདོན་ལ་སོགས་པ་ཐམས་ཅད་ཞིབ་རྒྱས་སུ་ནན་ཏན་ཆེན་པོས་སྦྱང་བ་མཐར་སོན་པར་བྱས་སོ། །དེ་ནས་རང་ལོ་སོ་གསུམ་གྱི་དུས་གཡས་རུའི་ཆོས་སྒར་བ་རྣམས་གྲོས་བྱས་ནས་ང་རང་སར།

རྡོ་བླ་བསྟན་འཛིན། ཨ་ལོ། འོད་ཆོས། འཇིགས་ཆོས་ལ་སོགས་པ་འོང་ནས། གཡས་རུའི་ཆོས་སྒར་ཐོག་ལ་ངེད་མ་བུས་འདུག་གནས་བྱས་ཚེ། མགར་ར་སང་དང་ནོག་མཁོན་མེད་ཐབས་ཡིན་ཟེར་བས། རྗེ་ནས་ཀྱང་ཕན་ཚུན་གྱི་དམ་ཚིག་ལ་དགོངས་ནས། རེ་ཞིག་དེ་ལྟར་བྱས་ན་ཆོག་གསུངས་སྐབས། མགར་ར་སང་གིས་ཁོང་ལ་དེ་ལྟར་བྱས་ན་མི་དགའ། བླ་མ་དཔལ་ཡུལ་སང་གི་ཆོས་སྒོ། ཨ་སྐྱོང་ཁང་རྒན་སང་གི་ཁྲིམས་སྒོ་གཉིས་ལ་བཞག་དགོས་ཟེར། དེ་ལྟར་བྱས་ནས་བཤད་ ༣༩༠༽གཏམ་གྱི་མཐར། ང་རང་ལ་ལུགས་གཉིས་གང་ཐད་ནས་ཉེས་པ་དུ་མ་ཡོད་ནས། རྡོ་ཚད་བཅུ་གཉིས་ཀྱི་སྐལ་བ་སྦྱིན་རྒྱུ་དང༌། བུ་ཆུང་མགར་ར་སང་གི་མིན་ཀྱང༌། གནས་སྐབས་ལ་ཡིན་པའི་དབང་དུ་བྱས་ཏེ། རྡོ་ཚད་བཅུ་བཞིའི་གཟུ་འཕང༌། དེ་སྐབས་བདག་གིས་དེ་ལྟར་གྱི་གཟུ་ལོག་མི་ཁུར་སྨྲས་ཀྱང༌། རྗེ་ཁོ་རང་ནས་བདག་ལ་བཀའ་གནང་མ་ཐོབ་ནས་བྱ་ཐབས་བྲལ། བསོད་སྤྲུལ་སང་གི་གཙོའི་བུ་སློབ་རྣམས་ཀྱིས་རང་རང་གི་འབྱོར་བར་བསྟུན་ནས། དེ་ལྟར་གྱི་དངོས་རྫས་རྟ་ནོར་སོགས་ཀྱི་མཐུན་རྐྱེན་བྱེད་གསུངས་ནས་གྱོད་འགྲིག་ཆགས་བྱས། དེ་སྐབས་ལུང་བསྟན་ཐམས་ཅད་ཤིན་ཏུ་དཔྱོད་དཀའ་ཞིང་འཚུབས་ཆ་ཆེ་བ་དུ་མ་བྱུང་ཡང༌། རང་ཕྱོགས་ལ་འཁོར་ཡོད་པས་བྱ་ཐབས་མ་རྙེད། དེ་དག་གི་སྐབས་ངེད་ཡབ་ཡུམ་ཚོགས་གྲལ་ལ་བྱོན་ཀྱང༌། སྔར་ལྟར་མ་ཡིན་པར་རྗེ་ལ་ལོངས་སྐུའི་ཞིང་སྣང་མངོན་ཚེ། ང་རང་ལ་སྤྲུལ་སྐུའི་ཞིང་སྣང་ཤར་བ་དང༌། ཡང་རྗེ་ལ་སྤྲུལ་སྐུའི་ཞིང་སྣང་མངོན་ཚེ། རང་ལ་ལོངས་སྐུའི་ཞིང་སྣང་ཤར་བ་སོགས་ཐ་དད་མ་ངེས་པ་དུ་མ་འབྱུང་ནས། གིང་ཕོ་གིང་མོས་གླུ་ལེན་རྣམས་གཏེར་གཞུང་དུ་གསལ། དེ་ནས་རྗེའི་ཐུགས་དགོངས་ལྟར་བླ་མ་རིན་པོ་ཆེའི་གསུང་ཆོས་རྣམས་སྤར་དུ་བཞེངས་དགོས་པས། དེའི་མཐུན་རྐྱེན་བསྒྲིགས་པ་སོགས་བྱེད་སྐབས། ཡང་གཏེར་སྟོན་བླ་བྲང་ནས་མི་འདོད་པའི་རྐྱེན་དུ་མའི་སྣ་འདྲེན་བྱེད་འདུག་པས། བདག་ ༣༩༡༽གིས་རྗེ་ལ་འདི་སྐད་ཞུས།

ད་ནི་བྱ་བ་འདི་རྣམས་ལུང་བསྟན་དང་ཆ་མཚུངས་འདུག་པས་ན། རེ་ཞིག་འུ་ཅག་གནས་གཞན་ཞིག་ཏུ་བྱོན་སྟབས་ལྡན་ནས་བཟང་སྙམ་གི། སྔར་ནི་ཁྱེད་སྐུ་མཆེད་ཐུགས་ནང་མཐུན་པའི་དབང་དུ་བྱས་ནས་ད་བར་དུ་ལུས། ད་ནི་མི་རུང་ལྕགས་ལ་འབུ་ཞུགས། ཁྱི་རོ་རུལ་པ་དོང་ཁར་ཕུད་ནས། མི་འདོད་པའི་སྣ་འདྲེན་དེ་ལྟར་བྱེད་པའི་དུས། ཁྱེད་ནས་ཐུགས་གཟབ་དགོས་ཞུས་ཚེ། རྗེ་དེ་ཉིད་ནས་བླ་བྲང་གི་སྔར་བཤད་ཐོག་ལ་མི་གནས་པའི་བྱས་སྤྱོད་མངོན་ཚེ། གནས་སྐབས་ཙམ་དུ་གདན་ས་ངེས་མེད་རེ་བྱེད་དགོས་གསུངས་ཏེ། རྗེའི་སྐུ་མཆེད་ཆེ་བ་རྡོ་གྲུབ་རིན་པོ་ཆེའི་སྐུ་མདུན་ལ་མཇལ་འཕྲད་བྱེད་དུ་གསང་ཐབས་སུ་བྱོན། དེའི་སྐབས་བདག་གི་རྨི་ལམ་ལ་མཁའ་འགྲོ་བདེ་བའི་གོ་ཆ་ཡིན་སྐད་པས་འདི་སྐད་ཟེར། ཧེ་ཧེ། སྔོན་ནམ་སྙིང་དག་བཛྲ་སྨོན་ལམ་མཐུས། ཁམས་བདུད་སྲིན་འདུལ་བའི་དཔལ་ཤར་བ། །བདུད་བློས་འཕྲུལ་ཅན་གྱི་བརྫུ་བག་གིས། །རྒྱ་མཚོ་དང་ནོར་བུ་ཐ་དད་བྱེད། །རྐྱེན་ཐབས་ཤེས་སྲོག་གི་མར་མེ་འདི། །དྲི་བཞོན་གྱི་རྐྱེན་དང་མ་འཕྲད་དགོས། །ཁྱོའི་ཡན་ལག་རིགས་ཀྱི་སེམས་དཔའ་དེ། །སྦྲུལ་ལྕེ་གཉིས་ཁ་ནས་མ་ཐར་ན། །གནས་མི་མངོན་དབྱིངས་སུ་བྱི་གདོང་གི། །ཁོས་སྐྱེལ་མ་བྱེད་ལ་ཅི་ཆ་ཡོད། །ད་ལ་འུར་ལ་འུར་རང་གི་དོན། །ཆོས་བརྒྱད་ཀྱི་ཁྲོད་དུ་མ་གཡེང་དགོས། །སྨན་ཏཱ་རེའི་མིང་གི་ཆོ་འཕྲུལ་གྱིས། །ལྷོ་ཆོས་བཅུད་གསེར་གྱི་རྒྱལ་ ༣༩༢༽མཚན་འདི། །ཁོང་ནམ་མཁའི་པདྨོའི་དཔེ་ལ་འགྲན། །གནས་འདི་ནི་དྲི་ཟའི་གྲོང་དང་མཚུངས། །རླུང་སེམས་ཀྱི་ཆོ་འཕྲུལ་མ་ཞེན་པར། །ཡུལ་ལྔ་རུ་གདུལ་བྱེད་སྤྲུལ་པ་ནི། །ལྕམ་གཉིས་དང་སེམས་དཔའ་གསུམ་དུ་འབྱུང༌། །དུས་དེ་རུ་ཁྱོད་ཀྱང་མ་འགྱང་བར། །གནས་མཁའ་འགྲོའི་གླིང་གི་ཚོགས་དཔོན་དུ། །ངེད་ཌཱཀྐིས་དར་ལམ་འདྲེན་ནས་བསྒྲོད། །དུས་ལྔ་རུ་རྐང་གཉིས་གདུལ་བྱ་རྣམས། །ཕྲིན་ལས་ཀྱི་དཔལ་གྱིས་འདུལ་བ་འབྱུང༌། །དབྱིངས་མིག་འཕྲུལ་འཛིན་པའི་བུ་མོ་འདི། །སྙིང་གཅེས་པའི་ནོར་དང་མ་ནོར་དགོས། །ཁོང་རྟ་བདུན་མི་བཞུགས་ནུབ་རིར་གཤེགས། །ཁྱེད་ཀུནྡའི་བརྗིད་མདངས་ཉམས་པས་བསྒྲིབ། །བློ་རིག་པས་དཔྱོད་ཤེས་གཟབ་གལ་ཆེ། །བརྡ་གོ་འམ་བདེ་བའི་འབྱུང་གནས་མ། །ཞེས་ཟེར་ནས་མི་སྣང་བར་གྱུར་མ་ཐག

ཡང་བྱ་རྒོད་ཞིག་ཐོན་བྱུང་བས། བདག་གིས་ཁྱོད་འདི་ཀར་ཅི་བྱེད་དུ་འོང་བ་ཡིན་དྲིས་པས། ཁོ་ན་རེ་ཁྱེད་ཀྱི་གདུལ་ཞིང་ཡུལ་ལྔའི་ཕ་མ་བཙལ་དུ་འུ་ཅག་གཉིས་འགྲོ་ཟེར། བདག་གིས་ཡང་དེ་ལྟར་དུས་ལ་བབ་པ་འདྲ་སྙམ་ནས། བྱ་རྒོད་ལ་ཞོན་ནས་གདུལ་ཞིང་གི་ཡུལ་ལྔར་ལྟ་རུ་སོང་བས། ངན་འབྲེལ་ནུས་པའི་སྐྱེ་སྲིད་ཙམ་མ་གཏོགས། དོན་གཉིས་མཐར་ཕྱིན་ཞིག་གི་སྐྱེ་སྲིད་འཛིན་པའི་ཕ་མ་མ་རྙེད་ནས། ལ་ལ་ནི་ཕ་བྱང་སེམས་ལྡན་ཡང༌། མ་རིགས་ངན་ཁོང་ཁྲོ་ཆེ་བ་དང༌། ལ་ལ་མ་མཁའ་འགྲོའི་རིགས་ཅན་ལྟ་བུ་ལ། ཕ་སྡིག་ལྡན་ནག་ཕྱོགས་པ་ ༣༩༣༽དང༌། ལ་ལ་གཉིས་ཀ་ཆོས་འགལ་གྱི་བྱ་བ་བྱེད་པ། ལ་ལ་བསོད་ནམས་ལོངས་སྤྱོད་ལྡན་ཡང༌། །འཇིག་རྟེན་ཆོས་བརྒྱད་ཀྱི་འདམ་དུ་ཚུད་པ་ལ་སོགས་པ་དང༌། ལ་ལ་ཕ་མ་གཉིས་ཀ་འབྱོར་ལྡན་རིགས་བཟང་ཡིན་ཀྱང༌། ཆོས་མཐུན་གྱི་མཛད་པ་མེད་ཅིང༌། འཁོར་བའི་ཁ་འཛིན་ལ་གཡེང་བ་སོགས་ཀྱིས་བསླུས་ནས་འདུག་པ་སོགས་མཐོང་ཚེ། བདག་གིས་གྲོགས་པོ་ལ་འདི་སྐད་སྨྲས། ད་ལན་གྱི་སྐབས་བདག་གི་སྐྱེ་སྲིད་བཟུང་བའི་གནས་ཕ་མ་བསམ་བཞིན་མི་རྙེད་པ་དེ་ཅིས་ལན། ང་རང་ཆུང་ལོ་བརྒྱད་ནས་རྗེ་བཙུན་སྒྲོལ་མའི་ཞལ་གཟིགས་ནས་རྗེས་སུ་བཟུང་དུས། བདག་གིས་བྱང་ཆུབ་མཆོག་ཏུ་སེམས་བསྐྱེད་ནས་གཞན་ཕན་ཁོ་ན་བསམ་པ་མ་གཏོགས། རང་འདོད་ཀྱི་བློ་ངན་ཐམས་ཅད་དྲན་འཛིན་གྱི་ཞགས་པས་བཅིང་སྟེ། ཡུལ་མེད་མཉམ་ཉིད་ཀྱི་རྫོང་དུ་བསྐྲད། ཐ་ན་སེམས་ཅན་ལ་གནོད་པའི་ལས་གཞི་བསམ་སྦྱོར་བ་གསུམ་དང་ལྡན་པའི་སྒོ་ནས་རྨི་ལམ་ཙམ་དུ་ཡང་བྱེད་པར་མི་སྣང་ཡང༌། རང་གི་ལུས་འདི་བག་ཆགས་ཆེ་བའི་རྐྱེན་གྱིས་ཕ་མ་བཟང་པོ་ཞིག་དང་མི་འཕྲད་པ་ཡིན་ནམ་དྲིས་པས། གྲོགས་ན་རེ་དེ་ལྟར་མ་ཡིན་ནོ། །དེང་དུས་སྙིགས་མའི་གནས་ཡུལ་འདིར། འགྲོ་རྣམས་ཉོན་མོངས་རགས་ཅིང་མི་དགེ་སྤྱོད་པ་ལ་དགའ་བ། ཆོས་བརྒྱད་དུག་ཆུས་མྱོས་ནས་གཏན་བདེའི་བྱ་བ་མི་བསྒྲུབ། སྤྱོད་པ་མི་ཆོས་སུ་ཤོར་ནས་བསླབ་གསུམ་སྣ་གཅིག་མི་བསྲུང༌།

རང་འདོད་ཕུག་ཏུ་འཛིན་ཅིང་ ༣༩༤༽གཞན་གནོད་ཞོར་ལ་བྱེད་པ་སོགས། དུས་སྙིགས་མའི་རང་རྟགས་རང་གིས་གོམ་པ་ཡིན་པས། ཁྱེད་ཀྱི་སྐྱེ་སྲིད་འཛིན་པའི་ཕ་མ་ཡང་གནས་དུས་ཀྱིས་བསྒྱུར་བ་ཡིན་ཟེར་བ་དང་མཉམ་དུ་གློ་བུར་དུ་གཉིད་ལས་སད་དོ། །དེ་ནས་རྗེ་དཔོན་གཡོག་ཡར་གདན་སར་ཕེབས་ནས། ཐབས་ཤེས་ལྷན་དུ་འཚོགས་ཡོད་སྐབས། བདག་གིས་རྗེ་ལ་འདི་སྐད་ཞུས། ང་རང་ལ་མ་འདས་སྤྲུལ་སྐུ་ལྔ་ཡོད་པའི་ལུང་བསྟན་བྱུང་ཡང༌། སྤྲུལ་སྐུ་གསུམ་ཙམ་མ་གཏོགས་སྐྱེ་སྲིད་འཛིན་པའི་ཕ་མ་ལེགས་པོ་མ་འབྱོར་བས། འུ་ཅག་ཡབ་ཡུམ་གཉིས་གང་ལྟར་བྱས་ཀྱང༌། ད་ལོ་ཅི་བྱུང་ཆ་ཆོད་དཀའ་བར་འདུག་ན། ང་རང་ཁྱེད་ཀྱི་སྔོན་ཆོད་སོང་ཚེ་འགྱོད་པ་མེད། དེའི་ཕྱིར་ན་ཁྱེད་སྐུ་ཚེ་ཞབས་པད་བརྟན་འདུག་ན། ང་རང་ཁྱེད་ཀྱི་རིགས་སུ་སྐྱེ་སྲིད་བཟུང་ནས། ཁྱེད་ཡབ་སྲས་ཀྱི་བསྟན་ཞབས་འདི་ཀར་འདུན་པ་གཏད་ནས། བསྟན་པ་འཛིན་སྐྱོང་བྱེད་ནུས་རེ་ཨེ་འོང་སྙམ་གི་ཞུས་ཚེ། རྗེའི་ཞལ་ནས་གཅེས་ཕྲུག་ཁྱེད་ཀྱིས་ང་རང་ཐུགས་ནས་དོར་ཏེ། ཕྲིན་ལས་སྤྲུལ་པའི་སྐུའི་ཐུགས་བསྐྱེད་མཛད་པའི་དོན་ཅི་ལགས། ངེད་ཡབ་སྲས་ཀྱི་བསྟན་པ་ལ་ཁྱེད་ཞིང་ལ་བྱོན་ཕྱིན་ཆད་གནོད་པ་ལས་ཕན་པ་ཅི་ལ་འབྱུང༌། དེང་དུས་ཁྱེད་ཀྱི་སྐུ་དྲིན་གྱིས་གཏེར་གཉིས་ཀྱི་བསྟན་པའི་བཤད་བསྒྲུབ་གཉིས་ཀྱི་གཞི་ཚུགས་ཤིང༌། འཁོར་སློབ་གདུལ་བྱའི་བསྟན་པ་འདི་ལྟ་བུ་ཞིག་རྒྱས་ཡོད་པས། འདི་ཕན་ཆད་བསྟན་པ་ལ་ ༣༩༥༽བྱ་བ་བྱེད་ལུགས་མེད་པ་ཡིན། འུ་ཅག་གཉིས་ལ་སྒྱུ་རྫས་ལོངས་སྤྱོད་སོགས་ཇི་ལྟར་འབྱོར་ཡང༌། ཆོས་མིན་ལོག་པའི་མཐུན་རྐྱེན་དུ་མ་གཏོང་བར། ཡབ་རྗེ་བླ་མའི་བསྟན་དོན་ཁོ་ན་ལ་དམིགས་པ་སོགས་བྱས་པ་ཐུགས་ལ་མངའ་བཞིན། ངེད་ཅག་གི་བསྟན་པའི་གསོས་སུ་ཁྱེད་གྱུར་ཡོད་པས། དེ་ཕན་ཆད་ཀྱི་ཐུགས་བསྐྱེད་ཅི་ཡང་མི་དགོས། སྔར་ཁྱེད་ཉི་མ་ལུང་ནས་ཞིང་ལ་བྱོན་གྲབས་བྱེད་པའི་སྡུག་བསྔལ་ལ་བསམ་མནོ་བྱས་ན།

ད་ནི་ང་རང་ན་སོ་ལོན་པ་དང༌། འུ་ཅག་ཐུགས་སྣང་མཐུན་པ་སོགས་ཀྱིས་ཁྱེད་མེད་ཚེ་ཇ་ཡུན་གཅིག་ལའང་བདག་འདུག་ཐབས་བྲལ་བ་ཡིན་པས། ད་ཕན་ཆད་ཁྱེད་ཀྱི་ཐུགས་འདུན་དེ་ལྟར་གཏད་མི་ཉན་གསུངས་ནས་བཀའ་གནད་ཕེབས་ཚེ། བདག་རང་གི་བསམ་བཞིན་དུ་ཁྱེད་ལ་ཡིད་མ་ཆགས་ནས་སྤྲུལ་བ་བཞག་པ་མིན། བྱ་རྒོད་ཞིག་ཐོན་བྱུང་ནས་ང་རང་མི་འགྲོ་རང་དབང་མ་སྟེར་བ་ཡིན་མ་གཏོགས། ཡིད་བཞིན་ནོར་བུ་ཁྱེད་བདག་གིས་བློས་དོར་བ་ལྟ་ཞོག་ཁྱེད་སྒྲུབ་གྲྭའི་ནང་དུ་བྱོན་ཚེ། ང་རང་ལ་ལྟ་ཚོད་མེད་པ་བྱུང་བ་ཁྱེད་ཀྱིས་མཁྱེན་བཞིན་དང༌། ཁྱད་པར་ད་ལན་སྐབས་ཁྱེད་གྲུབ་སྒར་ལ་བྱོན་སོང་དུས། ང་རང་གཅིག་པུར་ཤུལ་དུ་འདུག་ཐབས་མེད་པ་ལྟ་བུར་བྱུང་བས། ཁྱེད་མེད་ཕྱིན་ཆད་ང་རང་ལ་འདི་ཕྱི་གཉིས་ཀྱི་བློ་གཏད་ས་གཏན་ནས་མི་འདུག་པ་ལ་བསམ་ན། སྨྱོན་པ་འུར་ལང་བ་ལྟ་བུར་བྱ་སྤྱོད་ཐམས་ཅད་ཅི་བྱེད་ལྟོས་མེད་དུ་འདུག་ཞུས་ཚེ། རྗེའི་ ༣༩༦༽ཞལ་ནས་གཅེས་ཕྲུག་དེ་ལྟར་ཐུགས་བསམ་མི་དགོས་དང༌། ང་རང་གཞན་རྐྱེན་དྲག་པོ་རེས་མ་བསྒྱུར་ཚེ། བརྒྱད་ཅུ་རྩ་གཉིས་བར་དུ་སྡོད་པའི་ཚེ་ཚད་བླ་མ་མཁའ་འགྲོས་ལུང་བསྟན་དུ་མ་ཡོད་པས། ཁྱེད་དང་མ་བྲལ་ཚེ་ད་དུང་ལོ་སུམ་ཅུ་སོ་ཁ་ཤས་འདུག་རྒྱུའི་ལུང་བསྟན་ཡོད་གསུངས། དེ་སྐབས་སྒྲུབ་གྲྭ་བ་རྣམས་ཀྱིས་ངེད་ཡབ་ཡུམ་སྲས་དང་བཅས་པ་ཚོགས་འཁོར་ལ་བྱོན་དགོས་ཞུས་ནས། ཡིད་བཞིན་ནོར་བུ་དང་ངེད་མ་བུ་གཉིས་བཅས་ཚོགས་འཁོར་ལ་བྱོན། དེའི་སྐབས་མཁའ་འགྲོ་ཞིག་གི་བུ་ཆུང་ལ་དར་ཁ་དྲི་བྲལ་ཞིག་སྦྱིན་པར་སྣང་བས། ནུབ་ཇ་གསོལ་དུས་བདག་གིས་རྗེ་ལ་འདི་སྐད་ཞུས། སྔར་ཨ་འཛོམ་སང་གིས་བུ་ཆུང་འགྱུར་མེད་རྡོ་རྗེ་འདི་འབྲེལ་ཚད་དོན་ལྡན་ཞིག་འོང་བར་འདུག་པས། ལོ་ལྔ་ཕན་ཆད་ཁོ་རང་གདན་སར་འཁོད་ཐབས་འོང་ན་བཟང་གསུངས་པ་ཡིན། ད་ལོ་བུ་ཆུང་ལོ་ངོགས་དྲུག་ལ་ཐོན་པ་དང༌། ཁོ་རང་གི་ཚེ་ལ་བར་ཆད་ཞིག་འདུག་པས། སྒོ་སྤྲུལ་གདན་ས་དངོས་ལ་ཐོན་ཐབས་དབེན་ཀྱང༌།

ཝ་ཤུལ་རོག་ཟ་སང་ཕན་ཚུན་གྱི་སྟབས་བདེ་བ་སོགས་ཡིན་པས། ཁོང་སང་ནས་ཀྱང་བུ་ལ་འདུན་པ་ཤིན་ཏུ་ཆེ་བས། ཁྱེད་ནས་དེ་ལུགས་ཀྱི་ཐུགས་བཞག་དགོས། ཁྱད་པར་མགར་ར་སང་དང་སྤྲད་ལེན་མྱུར་དུ་འཕྲོད་ཐབས་མ་འོང་ཚེ། བུ་ཆུང་ཟླ་བ་བཞི་པ་ཕན་ཆད་མི་འདུག་ངེས་པ་རེད་ཞུས་ཚེ། རྗེ་ནས་དེ་ལྟར་ཐུགས་ཁུར་བཞེས་ ༣༩༧༽ནས་རོག་ཟའི་བླ་བྲང་ལ་གསུངས་ཆ་བསྐུར་བས། རོག་ཟ་དབོན་པོ་དཔོན་གཡོག་ཁ་ཤས་བྱོན་ནས། ཚིག་སྐྱོན་ཅུང་ཟད་ཉེས་འགལ་མེད་པ་ཞིག་ལ་རྐྱེན་ནས། ཁོང་སང་ནས་བུ་ཆུང་གི་དོན་བཏང་སྙོམས་ལ་བཞག དེ་ནས་ཨ་སྐྱོང་དཔོན་ལ་ཞུ་ཡིག་སྔར་ལྟར་ཕུལ་ནས། བུ་ཆུང་གི་སྲོག་ལ་ཐུག་པའི་དོན་གོ་ནས། སྤྲད་ལེན་གྱི་དུས་ཚོད་མྱུར་དུ་བསྒོས་པ་སོགས་བྱས་འདུག་པས། གྱོད་ཐོག་ལ་བསོད་སྤྲུལ་སང་གི་མདུན་འདུག་ར་ཡོབ་ཀུན་བཟང་བསྟན་འཛིན་དང༌། ཁོང་ཤེས་ཅན་ཁ་ཤས་འགྲོ་ཐག་བཅད། སྒྲུབ་གྲྭ་གསར་རྙིང་བརྗེ་རན་ཡོད་པས། རྗེས་དེ་རྣམས་ལ་དབང་ཁྲིད་མཛད་ནས། གསར་བཞུགས་རྣམས་ལ་སྔར་ལྟར་ཞལ་བཀོད་མཛད། སྒྲུབ་གྲྭ་མཐར་ཕྱིན་པ་རྣམས་ལ་རང་རང་དང་འཚམས་པའི་ལུང་བསྟན་བསླབ་བྱ་སོགས་མཛད་སྐབས། བླ་བྲང་ནས་ཨ་སྐྱོང་བཟས་ཚིག་ངན་ཐོན་ནས། སྔར་ང་རང་དེ་ཀར་འདུག་སྐབས་བར་གྱི་མི་རྗེའི་དངོས་སློབ་བརྩོན་འགྲུས་རྒྱ་མཚོ་ལ་སོགས་པས་ལུགས་གཉིས་གང་ཐད་ནས་ཁོ་རང་གི་སེམས་མགུ་ཐབས་བྱས་ཀྱང་ཁ་ལ་མ་ཉན། རྗེ་དེ་ཉིད་ཀྱིས་ཀྱང་ལུགས་གཉིས་ཀྱི་བྱ་བ་ཐམས་ཅད་འབྱུང་དང་འབྱུང་འགྱུར་དུ་མ་གསུངས་ཀྱང་བྱ་ཐབས་མ་རྙེད་ནས། དབུས་མོ་མ་བུ་གཉིས་ཀྱིས་གཏེར་སྟོན་བླ་བྲང་གི་ཐོབ་ཐང་བསྐྱང་བ་འདི་མ་འཐད། རྗེ་དང་ལྷན་དུ་འདུག་རྒྱུ་མ་དགོས་ཚིག་ཙམ་ཡང་བསླད་མི་ཆོག་ཟེར་བ་སོགས་རྐྱེན་ངན་གྱི་ཚིག་དུ་མ་ཡོད་ཀྱང་ཡི་གེར་འཇིགས་ ༣༩༨༽ནས་མ་བྲིས། རྗེའི་དངོས་སློབ་དྲི་མེད་རྣམ་དག་དང༌། བླ་མ་ཚེ་མཆོག་སོགས་བུ་སློབ་ཆེ་བ་རྣམས་ཀྱིས་ཀྱང༌། རྗེ་དེ་ཉིད་གཏེར་སྟོན་བླ་བྲང་གིས་དགོས་མེད་བྱས་ནས།

མི་ལོ་ལྔ་སོང་ཚར་བས། ད་ལན་ཁྱེད་ཡབ་ཡུམ་ལ་བར་ཆད་བྱེད་པ་འདི་རྐྱེན་ཁ་ཆེན་པོ་ཞིག་ཡོད་པ་འདྲ་ན། ཁྱེད་ཡབ་ཡུམ་གཉིས་ཀས་ཐུགས་གཟབ་དགོས་ཟེར། རྗེའི་ཞལ་ནས་ངེད་ཡབ་ཡུམ་དབྱེ་བྲལ་བྱེད་དགོས་ཚེ་གཟབ་རྒྱུ་ཅི་ཡང་མེད་པ་ལུང་བསྟན་རྣམས་སུ་གསལ། ད་ཇི་ལྟར་བྱས་ཀྱང་ཁོང་རྣམས་ཀྱི་བསམ་པ་རྫོགས་པར་མ་བྱས་ཚེ། གཏམ་ཅི་བཤད་ཀྱང་བདེན་པར་མི་འཛིན་པ་རེད་གསུངས། དེ་སྐབས་གློ་བུར་དུ་ནད་ཡམས་ཆེན་པོ་ཞིག་གིས་རྐྱེན་བྱས་ཏེ། ཡབ་ཡུམ་སྲས་སློབ་ཐམས་ཅད་འཆི་ལ་ཉེ་བ་ལྟ་བུར་བྱུང་ནས། ལོ་ཁྱིམ་དེའི་ཟླ་བ་བཞི་པའི་ཚེས་བདུན་གྱི་ཉིན་གློ་བུར་གྱི་ནད་ཞིག་ལ་རྐྱེན་ནས། རང་གི་བུ་ཆུང་རིག་འཛིན་འགྱུར་མེད་རྡོ་རྗེ་ཚེ་དུས་ལས་འདས་ནས། ཡབ་ཡུམ་འབངས་འཁོར་ཐམས་ཅད་ཀྱི་སེམས་ཁམས་མྱ་ངན་གྱིས་ནོན་པར་གྱུར། དེ་ནས་རྗེའི་ཞལ་ནས་ད་ནི་གནས་དུས་བར་ཆད་ཀྱི་དབང་གིས། འུ་ཅག་གཉིས་གནས་སྐབས་ཙམ་དུ་འབྲལ་བ་ལྟར་བྱེད་དགོས་པ་འདྲ་ན། གཅེས་ཕྲུག་སྙིང་གི་ནོར་བུ་ཁྱེད་ཀྱི་ཐུགས་ངལ་མ་མཛད་དང༌། འུ་ཅག་གཉིས་དམ་ཚིག་ལ་འགལ་བ་སྤུ་རྩེ་ཙམ་ཡང་མ་སོང་བ་དང༌། ཐུགས་རྒྱུད་གཅིག་པ་སོགས་ཀྱིས་མཁའ་འགྲོའི་ཚོགས་གྲལ་ནས་དུས་ ༣༩༩༽དང་རྣམ་པ་ཀུན་ཏུ་མཇལ་འོང་གསུངས་ནས། ཟླ་བ་དེ་ཀའི་ཚེས་བཅུའི་ཉི་ཤར་གྱི་དུས་སུ། ཕྱག་བདག་གི་མགོ་ལ་བཞག་ནས་སྤྱན་བར་སྣང་ལ་ཧྲིག་གེར་གཟིགས་ཤིང༌། ཐབས་ཤེས་གཉིས་མེད་ཟུང་འཇུག་རྡོ་རྗེ་འཆང་གི་སྐུར་བཞེངས་པའི་སྨོན་ལམ་མཛད་ནས། གཟུགས་སྐུའི་བཀོད་པ་ཆོས་དབྱིངས་ལ་གཤེགས་སོ། །དེ་སྐབས་ཀྱི་ཡབ་ཡུམ་གཉིས་ཀྱི་ཞུས་ལན་ཐམས་ཅད། རྗེ་དེ་ཉིད་ཀྱི་རྣམ་ཐར་ཆེན་མོའི་ནང་དུ་ཞིབ་རྒྱས་སུ་གསལ། དེ་ནས་ང་རང་ནི་སྐྱབས་མེད་མགོན་མེད་ལོང་ང་ཐང་དཀྱིལ་དུ་ལུས་པ་ལྟ་བུའི་སྡུག་བསྔལ་ཆེན་པོས་ནོན་ཏེ་བྱ་ཐབས་དང་བྲལ་ཡོད་སྐབས། རྗེས་དངོས་སུ་ཞལ་གཟིགས་ནས་ལུང་བསྟན་བསླབ་བྱ་བསྩལ་བ་གཏེར་གཞུང་དུ་གསལ།

དེ་ནས་རང་ཅག་ལ་དངོས་རྫས་སྤུས་ལྡན་གང་ཡོད་ཐམས་ཅད་དགོངས་རྫོགས་ཀྱི་ཕྱིར་དུ་བཏང་ནས། རང་ལ་སེམས་དཀར་བའི་སློབ་འབངས་རྣམས་དང༌། ཁྱད་པར་རྗེའི་མདུན་གཡོག་འོད་འབར་བྱ་བས་དོ་ཁུར་བླང་ནས། བདེ་བར་གཤེགས་པ་རྣམ་གཉིས་ཀྱི་ཐུགས་དགོངས་རབ་ཏུ་རྫོགས་པར་བྱས། དེ་སྐབས་བསོད་སྤྲུལ་སང་དང༌། རྗེའི་སྐུ་མཆེད་པདྨ་རྡོ་རྗེ་རྣམས་བྱོན་མགོ་འདྲེན་མཛད། དེ་སྐབས་བླ་བྲང་ནས་ང་རང་གནས་དེ་ཀར་བསྡད་མི་ཆོག་སོགས་བཤད་པ་མང་པོ་བྱས་ནས་འདུག་ཏུ་མ་སྟེར། རང་ནས་སྔར་རྗེ་དགོངས་པ་གཤེགས་སྐབས་བླ་བྲང་ནས་བཟང་ངན་གྱི་བྱ་བ་ཅི་བགྱིས་ཀྱང༌། ལོ་གཅིག་ལ་ ༤༠༠༽བཟོད་པ་བྱེད་པའི་དམ་བཅའ་བྱས་ཡོད་པས། བདག་གིས་འདི་སྐད་སྨྲས། རྗེའི་ཐུགས་བཞེད་ལྟར་གཙུག་ལག་ཁང་གི་བཞེངས་འཕྲོ་བདག་གིས་ཅིས་འགྲུབ་ལེགས་པར་བསྒྲུབ་ནས་སོང་ན་ཨ་ཆོག་སྨྲས་ཚེ། གཙུག་ལག་ཁང་གི་འཕྲོ་བསྐྱང་རྒྱུ་ཕར་ཞོག དགོངས་རྫོགས་ཀྱང་མྱུར་བར་ཟིན་ཐབས་དགོས་སོགས་ཟེར་བས། བསོད་སྤྲུལ་སང་གི་ཐུགས་རྒྱལ་བཞེངས་ནས་མཁའ་འགྲོ་དཔོན་གཡོག་གདན་སར་བཞུགས་མ་ཆོག་ཀྱང༌། རྩ་བའི་བླ་མའི་དགོངས་རྫོགས་ཞིབ་རྒྱས་སུ་བྱེད་དུ་མི་འཇུག་པ་སུ་ཡོད་ཀྱང༌། ང་རང་གིས་ལས་བྱ་བ་གང་དགོས་སྲོག་དང་བདོ་བར་བྱེད་པ་སོགས་བདག་གིས་བླ་མ་ཡབ་ཡུམ་གྱི་སྐུ་དོན་འགྲུབ་ངེས་མི་བྱེད་ན་གསུངས་ནས་བཀའ་གནད་དྲག་པོ་ཕེབས་པས། བླ་བྲང་ནས་རེ་ཞིག་གཏམ་རྩུབ་གྱི་གནས་དབེན་པར་བྱུང༌། དེ་སྐབས་རང་ཡང་སེར་དགོན་ལ་འགྲོ་དགོས་པའི་གསུངས་གནད་འཕང་བས་བཟློག་ཏུ་མ་ནུས། དེ་ནས་སྐུ་གདུང་རིན་པོ་ཆེ་འོད་ཞུ་རན་སྐབས། རྗེའི་ཟབ་གཏེར་གུ་རུའི་ཐུགས་ཀྱི་སྒྲུབ་པའི་དབང་ལུང་གི་རྒྱུན། སྔར་ང་རང་ལ་འཛིན་སྐྱོང་ཆོག་པའི་བཀའ་ཕེབས་དང༌། ཆ་ལག་གི་གཏེར་ཤོག་རྣམས་གཏད་པ་ཙམ་ལས། བརྒྱུད་པ་གསལ་ཁྱབ་ཏུ་མི་བཞུགས་པ་ཡིན། རྗེའི་དངོས་སློབ་མཁྱེན་ཡངས་ལྡན་པ་རྣམས་ཀྱིས་ཞལ་གྲོས་མཛད་ནས།

སྐུ་གདུང་རིན་པོ་ཆེ་བཞུགས་ཡོད་སྐབས་འདིར། གུ་རུའི་ཐུགས་སྒྲུབ་ཀྱི་བདག་དབང་བླང་ན། རང་གི་ལས་ ༤༠༡༽རུང་ཙམ་གྱི་ལུང་ཐོབ་པ་ཡིན་གསུངས་འདུག་པས། བདག་གི་སྣང་བ་ལ་ང་རང་བསྡད་ཡོད་པས། བླ་མའི་ཟབ་གཏེར་གྱི་བསྟན་པ་ལས་སུ་རུང་བ་ཙམ་བྱེད་མི་དགོས་པ་དང༌། ཁྱད་པར་གུ་རུའི་ཐུགས་སྒྲུབ་ཀྱི་བརྡ་ཤོག་རྣམས་རང་ལ་དབང་བ་ཡིན་ཡང༌། ཟབ་གཏེར་འདི་ཤིན་ཏུ་ཟབ་ཆེ་བས་ད་ལན་རྟེན་འབྲེལ་བཏང་སྙོམས་ལ་འགྲོ་བ་དང༌། མ་ཚད་རྗེའི་ཟབ་གཏེར་ཡོངས་རྫོགས་ཀྱི་གཏེར་མཇུག་རྣམས་ཀྱང་དེ་ཙམ་རེད་སྙམ་ཡོད་ཚེ། རྗེའི་ཟབ་གཏེར་གྱི་ཡིག་རིས་པ་ཚུལ་ཁྲིམས་རྡོ་རྗེ་བདག་གི་སར་བྱོན་ནས་འདི་སྐད་ཟེར། ཁོང་བུ་སློབ་ཆེ་བ་རྣམས་ཀྱི་སྐུ་གདུང་མདུན་ནས་བདག་དབང་བླང་དགོས་གསུངས་འདུག་པས། བདག་གིས་ཅི་བྱེད་ན་དགའ་ལགས་ཟེར། བདག་གི་སྣང་བར་ད་དུང་རྗེའི་ཟབ་གཏེར་བྲི་སྤེལ་གྱི་གནས་དབེན་ཀྱང༌། འཛིན་སྐྱོང་རང་གིས་བྱེད་པའི་སྐལ་པ་ཡོད་པར་འདྲ་སྙམ་ནས་འདི་སྐད་སྨྲས། དེ་ལྟར་ཐབས་རྡུགས་བྱེད་མི་དགོས་པ་འདྲ་ཡང༌། ད་ལན་ཁོང་རྣམས་ཀྱི་བསམ་པ་ལྟར་བྱས་ན། ཕྱི་ནས་འགྱོད་པ་མི་དགོས། དེ་མིན་སྔར་བླ་མ་གཏེར་སྟོན་རིན་པོ་ཆེའི་སྐུ་རིང་ནས་འདི་སང་ལ་གཏེར་བརྒྱུད་མ་ཆད་པ་དང༌། མིན་ཀྱང་ང་རང་ལོ་ཤས་ཙམ་ལ་འདུག་ན། དེ་ལྟར་བྱེད་མི་དགོས་སྙམ་ཀྱང༌། ད་ལན་ཟེར་ཐབས་དཀའ་བས་དེ་ལྟར་བྱེད་ན་ཅོག་སྨྲས། དེ་ལ་སོགས་པའི་མི་འདོད་པ་དུ་མ་བྱུང་ཡང་ཡི་གེར་འཇིགས་ནས་མ་བྲིས་སོ། །དེ་ནས་སྐུ་གདུང་ ༤༠༢༽རིན་པོ་ཆེ་འོད་ཞུ་བྱེད་སྐབས། འཁོར་འབངས་ཐམས་ཅད་མྱ་ངན་གྱིས་གདུང་ནས་འབར་ཤིང་གི་སྟ་གོན་ལེགས་པར་མ་འཛོམས་པས། སྐུ་གདུང་རིན་པོ་ཆེ་རང་བྱུང་གཏུམ་མོའི་མེས་འོད་དུ་ཞུ་ནས། གདུང་རུས་དང་གདུང་ཐལ་སོགས་ཀྱི་དངོས་གྲུབ་ཀྱི་སྐལ་བ་ཤིན་ཏུ་ཕྲ་བ་བྱུང་ཞིང༌། ཁྱད་པར་གདུང་དུད་འཇའ་སྤྲིན་ལྟ་བུར་འཁྲིགས་པའི་ཀློང་ནས། མཁའ་འགྲོ་མ་རུས་པའི་རྒྱན་དྲུག་སོགས་ཀྱིས་སྤྲས་པ་བཞིས་དར་གྱི་འདོ་ལི་ལ།

ཐུགས་རྟེན་ཤེལ་ཀྱི་མཆོད་སྡོང་མདའ་གང་ཚད་ཙམ་ཡོད་པ། དེའི་ཕྱོགས་བཞིར་འཇའ་ཚོན་ཁ་དོག་ལྔ་ལྡན་ཟུག་ཅིང༌། སྟེང་གི་འཇའ་སྣེ་རྣམས་སུ་འོད་ཐིག་ཟླུམ་འཁྱིལ་རྔེའུ་ཆུང་ཙམ་རེའི་ནང་དུ། བདེ་གཤེགས་རིགས་ལྔ་ཡབ་ཡུམ་ཀྱི་སྐུ་གསལ་སྟོང་འཛིན་མེད་ཆེན་པོར་ཡོད་པ་ཞིག ལྷོ་ནུབ་ཀྱི་ཕྱོགས་ཀྱི་ནམ་མཁའ་ལ་སྤྱན་དྲངས་འདུག་པས། བདག་གི་ཡིད་སྐྱོ་བའི་ཤུགས་ཀྱིས་ཌཱཀྐི་རྣམས་ལ་འདི་སྐད་ཞུས། ཀྱཻ་མ་ཀྱེ་ཧུད་ཡེ་ཤེས་མཁའ་འགྲོ་རྣམས། །བདག་གི་འདྲེན་སྟོན་བླ་མ་གང་དུ་གཤེགས། །རྗེས་འཇུག་བུ་སློབ་མཆེད་ལྕམ་སུ་ལ་རེ། །མགོན་མེད་ཉམ་ཐག་གྱུར་པ་བདག་ཅག་གི། །མི་རེའི་ཁོང་ནས་སྙིང་རེ་བོར་བ་ལྟར། །འདྲེན་སྟོན་བླ་མ་མེད་པའི་མྱ་ངན་གྱིས། །གཅེས་པའི་སྲོག་ཀྱང་ཕངས་མེད་དོར་ལ་ཉེ། ཁྱད་པར་སྙིང་རྗེའི་ཡུལ་གྱུར་སྐྱེ་དམན་བདག འདི་ཕྱིའི་སྐྱབས་གནས་རེ་ས་གང་གིས་བྱེད། །ཉམས་ལེན་རྟོགས་པའི་དྲོད་ཚད་སུ་ཡིས་འཛིན། །ཁོ་ ༤༠༣༽མོའི་སྙིང་འཛིན་ནོར་བུ་སུ་ཡིས་བྱེད། །ཀྱཻ་མ་ཀྱེ་ཧུད་ཡེ་ཤེས་ཌཱཀྐི་མ། །བདག་གི་འདྲེན་སྟོན་པདྨ་ལས་འབྲེལ་རྩལ། །དངོས་སུ་བཞུགས་པའི་སྐལ་བ་མ་བྱུང་ཡང༌། །མཁའ་འགྲོའི་ཕྱག་གི་ཐུགས་རྟེན་བཟང་པོ་འདི། ཁོ་མོ་བདག་གི་དཔལ་དུ་གནང་དུ་གསོལ། །བདག་གི་བླ་མ་ཆོས་སྐུའི་ཞིང་དུ་ཡིབ། །གཟུགས་སྐུ་བཞིན་ལེགས་རྣམ་པ་མི་མངའ་བའི། །མཁའ་འགྲོའི་ཕྱག་གི་ཐུགས་རྟེན་དམ་པ་འདི། ཁོ་མོ་བདག་གི་དཔལ་དུ་གནང་བར་ཞུ། །བདག་གི་བླ་མ་ལོངས་སྐུའི་ཞིང་དུ་ཡིབ། །མཚན་འཛིན་ཡུལ་བྲལ་ཡེ་གདངས་ཆེན་པོར་བཞུགས། །མཁའ་འགྲོའི་ཕྱག་གི་ཐུགས་རྟེན་དམ་པ་འདི། ཁོ་མོ་བདག་གི་དཔལ་དུ་གནང་བར་ཞུ། །བདག་གི་བླ་མ་པདྨ་འོད་དུ་ཡིབ། །ཟག་བཅས་སྒྱུ་མའི་འཁྲུལ་བ་མི་མངའ་ཡང༌། །རིགས་ལྡན་དཔའ་བོ་མཁའ་འགྲོའི་ཚོགས་དཔོན་དུ། །ཆོས་གཟུགས་ཡེ་ཤེས་རོལ་བའི་གར་དུ་བཞེངས། །མཁའ་འགྲོའི་ཕྱག་གི་ཐུགས་རྟེན་བཟང་པོ་འདི།

ཁོ་མོ་བདག་གི་དཔལ་དུ་གནང་དུ་གསོལ། །ཞེས་སྨྲེ་སྔགས་ཀྱི་མཆི་མ་འཁྲུགས་བཞིན་ཞུས་པས། །ཌཱཀྐིའི་ཞལ་ནས། གསོན་དང་རིགས་ལྡན་རྒྱལ་བའི་ལྕམ། །མཁའ་འགྲོའི་ཕྱག་གི་ཐུགས་རྟེན་འདི། །རང་བྱུང་ཡོངས་གྲུབ་རྒྱལ་བའི་འཚབས། །བཞེངས་པ་ལྷུན་གྲུབ་ཆེན་པོར་བཞེངས། །དཀོར་གཉེར་དཔའ་བོ་དཔའ་མོས་བྱེད། །འདོད་ཡོན་རང་བྱུང་རྒྱན་གྱིས་མཆོད། །དེ་ངེད་ཅག་རྣམས་ཀྱི་གདུང་སྐལ་ཡིན། །ཁྱེད་མཆེད་ལྕམ་གདུང་སྐལ་ ༤༠༤༽དཔལ་སྤྱོད་ན། །ལུས་གདན་གསུམ་ཚང་བའི་གནས་མཆོག་ཏུ། །རྩ་འཁོར་ལོ་ལྔ་ཡིས་བཞུགས་དྲངས་ནས། །དྭངས་མ་གཉིས་ཡུལ་བཅུའི་བུ་མོར་འགྲོགས། །གནས་དག་པ་གསུམ་གྱི་རྡོ་རྗེའི་རྫོང༌། །དེར་སྤྱོད་ན་བླ་མའི་སྐུའི་འཁོར་ལོ། །དོན་འགྱུར་བ་མེད་པའི་གདུང་སྐལ་ཡིན། །ཁྱེད་མཆེད་ལྕམ་གདུང་སྐལ་དཔལ་སྤྱོད་ན། །དོན་ཟབ་གཏེར་ཆོས་མཛོད་སྣ་ཚོགས་པ། །བརྡ་འཆུགས་མེད་ཡི་གེའི་རིས་སུ་བཀོད། །རང་ཁམས་དབང་མོས་པ་དང་བསྟུན་ནས། །སྙིང་པོ་ཡི་སྒྲུབ་པ་གནད་ལྡན་ཅིང༌། །ཆོས་ཡལ་བར་མ་དོར་དོན་གཉིས་མཛོད། །དེ་བླ་མའི་གསུང་གསང་འཁོར་ལོ་སྟེ། །དོན་འགྱུར་བ་མེད་པའི་གདུང་སྐལ་མཛོད། །ཁྱེད་མཆེད་ལྕམ་གདུང་སྐལ་དཔལ་སྤྱོད་ན། །རང་བྱུང་རིག་པ་སྐུ་གསུམ་མཉམ་པ་ཉིད། །འོད་གསལ་གཉུག་མའི་ངང་གདངས་མ་བྲལ་ན། །འདྲེན་སྟོན་བླ་མའི་ཐུགས་ཀྱི་འཁོར་ལོ་སྟེ། །ཀ་དག་ལྷུན་གྲུབ་སྙིང་པོ་ཉམས་བླང་ན། །དོན་འགྱུར་བ་མེད་པའི་གདུང་སྐལ་ཡིན། །དོན་གོ་འམ་རིགས་ལྡན་མཛའ་ན་མོ། །ཞེས་ཟེར་ནས་མི་སྣང་བར་ཇེ་མཐོ་བྱས་ནས་ཡལ་ལོ། །དེ་ནས་དགོངས་རྫོགས་ཀྱི་བྱ་བ་སོགས་ཞིབ་རྒྱས་སུ་འགྲུབ་ནས། །ལོ་ཁྱིམ་དེ་ཀའི་ཟླ་བ་དྲུག་པའི་ཡར་ཚེས་བཅུའི་ཉིན་མཁར་འགབ་དཔོན་འགྲོ་མགོན་གྱིས་མཐུན་རྐྱེན་བྱས་ཏེ། །སྡེ་དཔོན་ཐམས་ཅད་ཀྱིས་ཁལ་རྟ་རང་གྲོ་བྱས་ནས་སེར་དགོན་དུ་བརྡལ་འཕང་བྱས། ཁྱད་པར་རི་ཁྲོད་གོང་འགབ་གཉིས་ལ་

༤༠༥༽བཞུགས་ཡོད་པའི་རྡོ་རྗེའི་མཆེད་པོ་རྣམས་ཀྱིས་སྐྱེལ་མ་མཛད། གཡུ་བསྭེའི་སྣ་རིང་མར་དུས་མཆོད་ཀྱི་ཚོགས་འཁོར་བྱས། དེའི་སྐབས་ང་རང་གིས་ཡིད་ཤིན་ཏུ་སྐྱོ་ཞིང༌། རྗེ་ལ་གདུང་དབྱངས་ཀྱིས་གསོལ་འདེབས་འདི་ལྟར་བྱས་པ། སྐྱབས་འཁོར་ལོའི་མགོན་པོ་ཆོས་ཀྱི་རྗེ། །ཐུགས་ཞི་བའི་དབྱིངས་སུ་མི་གཟིམ་པར། །ཉམ་ཐག་པའི་བུ་མོར་ཐུགས་རྗེས་གཟིགས། །གྲོགས་ཡིད་བཞིན་ནོར་བུ་དཔལ་རིར་ཡིབ། །བུ་གཅིག་པུ་ཕྱི་མའི་ཡུལ་དུ་སོང༌། །ང་བདེ་བའི་རྡོ་རྗེ་ས་མཐར་ཕུད། །ཁོང་མཆེད་གྲོགས་རང་རང་གནས་སུ་ཕེབས། །གནས་ནཻ་གྲོ་བྱང་ཐང་མི་མེད་འདྲ། །རྩྭ་འཇག་སྐྱ་རླུང་གིས་བསྐྱོད་ནས་འདུག། གཙུག་ལག་ཁང་སེང་གེའི་ཡ་ཁ་འདྲ། །འདུས་སྡེ་རྣམས་བྱིས་ཕྲུག་ཁ་འཐོར་ལྟར། །སྐྱབས་གནས་བྲལ་བྱ་ལོང་མཁར་གཤེགས་འདྲ། །ཡུལ་སྡེ་བ་ཊ་རུ་ངོ་གཉིས་བཞིན། །ཉམ་ཐག་པའི་བུ་མོར་ཀུན་གྱིས་སྡང༌། །ལས་དེ་སོགས་འདུས་བྱས་མཚན་ཉིད་ལ། །ད་བསམ་ཞིང་བསམ་ན་སྐྱོ་བ་སྐྱེས། །གནས་གང་དུ་སོང་ཡང་བླ་མ་དྲན། །གྲོགས་སུ་དང་འགྲོགས་ཀྱང་བླ་མ་དྲན། །ལས་འདི་འདྲར་ཐུག་དུས་བླ་མ་དྲན། །དུས་ཉིན་མཚན་མེད་པར་བླ་མ་དྲན། །རྗེ་དུས་གསུམ་སངས་རྒྱས་ཁོ་རང་དྲན། །མགོན་ཁྱེད་ཀྱི་ཐུགས་ནས་དོར་གྱུར་ན། །སྐྱེ་དམན་བདག་བློ་གཏད་སུ་ལ་འཆའ། །འོད་ལྡན་གྱི་ཉི་མ་ནུབ་རིར་ཕྱོགས། །མུན་འཐུམ་གྱི་འགྲོ་བ་སུ་ཡིས་སྐྱོབ། །དབྱིངས་དག་པ་གཉིས་ལྡན་མཁའ་འགྲོས་ ༤༠༦༽འདྲེན། །གདོས་བཅས་ཀྱི་སེམས་ཅན་སུ་ཡིས་འདྲེན། །སྐུ་ཉི་མའི་དཀྱིལ་འཁོར་མི་བཞུགས་པར། །ཡིད་མོས་གུས་འོ་དོད་འབོད་དགོས་བྱུང༌། །གསུང་བྱམས་པའི་གདམས་པ་མི་གསུང་བར། །ཞལ་རྒྱུན་གྱི་དཔེ་ཆར་རེ་དགོས་བྱུང༌། །ཐུགས་བརྩེ་བས་རྗེས་སུ་མི་འཛིན་པར། །མུན་བསྒོམ་གྱིས་ཐུགས་ཡིད་བསྲེ་དགོས་བྱུང༌། །ལས་སྐྱིད་སྡུག་ཅི་དང་ཅི་བྱུང་ཡང༌། །ང་སྡུག་མོས་རང་སེམས་རང་གིས་གསོས། །ཡུལ་རྒྱུས་མེད་གནས་སུ་གཅིག་པུར་འགྲིམས། །ལས་འདི་འདྲའི་བྱ་བ་མཐོང་ཙ་ན། །ཁོང་སྒྱུ་མའི་ནང་གི་སྒྱུ་རྒོད་འདྲ། །མགོན་བླ་མའི་ཐུགས་རྗེས་མ་སྐྱོབ་ན། །སྤྲང་ལུས་སྲོག་དོར་ལ་ཡ་མི་ང༌། །ཞེས་གསོལ་བ་བཏབ་པས།

བྱིའུ་ཡིད་དུ་འོང་པ་ཞིག་གིས་འདི་སྐད་ཟེར། །ཧྲིང་ཧྲིང་རྣལ་འབྱོར་བདེ་སྐྱོང་དབང་མོ། །སྒྱུ་མའི་འཕྲུལ་ལ་ཐུགས་ངལ་མི་དགོས། །ལས་འབྲེལ་རྩལ་དང་འདུ་འབྲལ་མེད་པས། །དཔལ་རིའི་གླིང་ནས་སྐབས་སྐབས་མཇལ་འོང༌། །གསེར་རི་ལྷུན་པོའི་གནས་ཀྱི་ཉེ་ཆར། །མི་རིང་མདའ་མོ་དགུ་ཡི་བསྒྲོད་ལམ། །ཨཱརྻའི་གནས་ཀྱི་གཡས་ལོག་དེ་རུ། །འཕྲུལ་གྱི་བརྡ་དེས་གཡུ་སྒྲོམ་གུད་དུ། །དྲག་འཁྲོས་རྔམ་པའི་ཁྲོད་ནས་ལོངས་དང༌། །གདུལ་བྱ་ཐབས་ཀྱི་གསང་སྒོ་འབྱེད་འོང༌། །མི་མིན་ཡུལ་གྱི་རྐང་དྲུང་རྩེད་འཇོ། །ནམ་མཁའི་དབང་གཞུས་མདངས་ཀྱིས་བསུས་ནས། །མི་རིང་སྒྱུ་འཕྲུལ་དབང་སྒོར་གསལ་ངེས། །ཀ་ལི་སྒྲ་ཡིས་འབོད་པ་ཐོན་ཚེ། །མི་མངོན་འཕྲུལ་ ༤༠༧༽གྱི་བརྡ་རིས་སྤེལ་མཛོད། །སྔོན་འབྲེལ་དཔའ་བོ་བཛྲ་མིང་ལ། །རིང་མིན་ཉེ་ནས་རྨ་བྱའི་མདངས་ཀྱིས། །བློ་སེམས་བསྐུལ་ལ་ཅི་ཆ་ཅི་ཡོད། །ཁྱོད་དང་རྟེན་འབྲེལ་གནད་ཟབ་ལྡན་ན། །དཔའ་བོའི་མིང་གི་ཟླ་གཞོན་གསལ་ངེས། །དེ་དང་དེ་སོགས་འབྱུང་འགྱུར་ཟུར་ཙམ། །ས་མ་ཡ་ཐི་སྙིང་ལ་ཆོངས་ཤིག །ཅེས་ཟེར་ནས་མི་སྣང་བར་གྱུར་ཏོ། །དེ་ནས་ངེད་རྣམས་རིམ་གྱིས་སེར་དགོན་ལ་ཐོན། །བསོད་སྤྲུལ་སང་ནས་བསུ་བ་དང་མགྲོན་ཁ་སོགས་མཛད། དེ་སྐབས་རང་གི་ལྷས་མལ་འདུག་ས། བསོད་སྤྲུལ་སང་དང་ཐག་ཅུང་ཟད་ཉེ་ས་ན་འདུག་དགོས་སྨྲས་ཀྱང༌། ཕྱི་ནང་ཀུན་གྱིས་ལོག་ལམ་བསམ་ནས་དེ་ཙམ་སྟབས་མ་ལྡན་པས། གནས་འདི་ཀར་ཡུན་རིང་པོར་འདུག་སྐལ་མེད་པ་འདྲ་སྙམ། དེ་ནས་གྲོགས་མཆེད་རྣམས་དང༌། འགྲོ་མགོན་སོགས་སྐྱེལ་མ་ཐམས་ཅད་ཕར་སོང༌། དེ་དག་གི་ནང་ནས་རྗེ་དེ་ཉིད་ཀྱི་སྐུ་ཚ་མཁྱེན་སྤྲུལ་སང་གི་རིགས་སྲས་ཀུན་བཟང་ཉི་མ་དང༌། དྲི་མེད་རྣམ་དག་གཉིས་ཀས་ཞག་ཁ་ཤས་སུ་ངེད་ཅག་ལ་སྐྱོ་རོགས་བྱས། དེ་སྐབས་ཀུན་བཟང་ཉི་མ་དཔོན་གཡོག་གསུམ། ང་རང་གི་དོན་ལ་མར་བསོད་ལ་བྱོན། དྲི་མེད་རྣམ་དག ཚུལ་ཁྲིམས་རྡོ་རྗེ།

ཐུབ་བཟང༌། ཚུལ་ཁྲིམས་ནོར་བུ། ངེད་མ་བུ་གཉིས་བཅས་ཐོད་སྒང་ཞེས་པའི་གནས་སུ། །ཨ་བུའི་བླ་མ་བསྟན་འཛིན་དར་རྒྱས་ཀྱི་སྐུ་དམར་གདུང་ངོ་མཚར་ཅན་ཞིག་ཡོད་པ་ཐོས་ནས། དེ་ཀར་མཇལ་དུ་སོང་བས་ སྔར་སྣ་རིང་ ༤༠༨༽མ་ནས་མཁའ་འགྲོའི་བརྡ་བྱང་འོང་བ་ལྟར། གནས་དེ་ཀའི་ཉེ་ལོག་ནས། གསང་བ་འཕྲུལ་ཡིག་གི་ཟབ་གཏེར་གསང་ཐབས་སུ་སྤྱན་དྲངས། །དེ་སྐབས་དྲི་མེད་རྣམ་དག་ཤེས་རབ་མྱུར་བས་ཟུར་ཙམ་གོ་སོང་ཡང༌། བདག་གི་བློ་འཕྲུལ་མྱུར་བས་གསང་ཐུབ་པ་བྱུང་ངོ༌། །དེ་ནས་བསོད་སྤྲུལ་སང་གིས་ཕྱག་རྫས་ཅི་ཡོད་ཐམས་ཅད་བསོགས་ནས། །ཡིད་བཞིན་ནོར་བུའི་གདུང་བཞེངས་གྲབས་མཛད་ཚེ། རང་ནས་ཀྱང་དངོས་རྫས་ཅི་འབྱོར་གྱི་སྟ་གོན་བྱས་ཏེ། བླ་མའི་སྐུ་དྲིན་གསོ་བའི་ཕྱིར་དུ་རིན་ཆེན་དང་པོའི་མདའ་ཕྱེད་ཙམ་ཞིག་བཞེངས། དེ་སྐབས་སུ་ཚུལ་ཁྲིམས་རྡོ་རྗེ་ནི། །སྔར་ང་རང་སེར་དགོན་དུ་འོང་ཁར་མགར་ར་བློ་ཆོས་ཀྱིས་ངོ་ལོག་ནས་ཕུ་ནུའི་གྲྭ་གཤིབ་སྟེ། ཚུལ་ཁྲིམས་རྡོ་རྗེ་ཁོང་མགར་ར་སང་ཡིན་པས། དབུས་མོ་དང་ལྷན་དུ་འགྲོ་མི་ཆོག་སོགས་ཀྱི་གཏམ་ངན་དུ་མ་བཤད་བདག་གིས་ཚུལ་རྡོར་ཁོ་རང་ལ་དྲིས་ན་ལོས་ཤེས། ངེད་ཅག་སྔར་རྗེ་ཞལ་བཞུགས་དུས་ནས་ཁྱིམ་གཅིག་ཏུ་བསྡད་ནས། ཁོ་རང་གིས་ཕ་མའི་འདུ་ཤེས་ལྟ་བུའི་བློ་གཏད་ངེད་ཡབ་ཡུམ་ལ་བཅའ་བ་ཡིན། ད་ལན་ཁོ་རང་ཕུ་ནུ་ཉེ་འབྲེལ་རྣམས་ཡོད་པས་དགའ་སྙམ་ན། ང་རང་གི་རྒྱུ་རྫས་ཅི་ཡོད་ཐམས་ཅད་ཆ་གསུམ་དུ་བཏང་ནས། ཐུབ་བཟང་དང༌། ཁོང་མིང་སྲིང་གཉིས་ལ་སྦྱིན་ན་ཀུན་གྱིས་བློ་ལྷག་ཅི་ཡོད། དེ་མིན་ཡིད་བཞིན་ནོར་བུའི་གསུང་ཆོས་ལྡེབ་གཅིག་ཀྱང༌། ཆོས་ཚན་ནང་ནས་ཁ་ ༤༠༩༽མི་གཏོར་ངེས་པ་ཡིན་སྨྲས་ནས། ཚུལ་རྡོར་ཁོ་རང་ལ་ཁྱོད་ཀྱིས་ཅི་བསམ་དྲིས་ཚེ། བདག་གིས་ཁྱེད་དང་མཉམ་འགྲོ་བསམ་ཡོད་པ་སྔར་ལྟར་ཡིན་པ་སོགས་ཟེར་བས། ཡང་བདག་གིས་འོད་འབར་ལ། ཚུལ་རྡོར་གྱིས་བླ་མ་དང་གཏེར་ཆོས་སྤངས་ནས་ཕུ་ནུའི་སར་སོང་ན་ཁོ་རང་གིས་ཤེས་སྨྲས་ཚེ།

ཐམས་ཅད་གྲོས་མ་འཆམ་ནས། གནས་སྐབས་མགར་ར་སང་གི་ཁ་མ་བཅག་ཙམ་དུ་ཟླ་བ་གཉིས་ལ་ཕར་གདན་སར་འགྲོ་ཆས་བྱས་ཡོད་པས། ཚུལ་ཁྲིམས་རྡོ་རྗེ་དེ་ཀར་སོང༌། ངེད་མ་བུ་གཉིས་དང༌། ཐུབ་བཟང་བཅས་ཤུལ་དུ་བསྡད་ནས། མཆོད་སྡོང་བཞེངས་པ་སོགས་བྱས་ནས་མཐར་ཕྱིན་པར་བྱུང་ངོ༌། །དེ་ནས་བསོད་སྤྲུལ་སང་གིས་ད་ནི་ཟླ་བ་གཅིག་གི་བར་དུ་སྐུ་གདུང་རྣམས་གཉིས་ལ་རྗེའི་ཕྱག་བཞེས་ལྟར་ཁྱེད་ཀྱིས་རབ་གནས་མཛད་དགོས་གསུངས་ནས། ལོ་ཁྱིམ་དེ་ཀའི་ཟླ་བཅུ་གཉིས་པའི་ཡར་ཚེས་བཅུའི་ཉིན་རབ་གནས་བསྒྲུབ་པའི་དབུ་བཙུག་གོ། །དེ་ནས་རང་ལོ་སོ་བཞིའི་ལོའི་ཟླ་བ་དང་པོའི་ཚེས་གཅིག་གི་ཉིན་ཡུལ་མི་ཀུན་གྱིས་ལོ་སར་བྱེད་ཅིང་གཟའ་མི་ངོ་འཛོམ་དུ་ཡོད་པ་མཐོང་ཚེ། བདག་གིས་སྔར་རྗེའི་ཞལ་བཞུགས་དུས་ཀྱི་བཀོད་པ་དྲན་ནས་སྨྲེ་སྔགས་ཀྱིས་གསོལ་བ་བཏབ་མཐར། མཁའ་འགྲོ་གཉིས་ཀྱིས་བདག་གི་སེམས་གསོས་ནས། རྗེའི་རྣམ་ཐར་གྱི་བརྡའ་དེས་བསྟན་པ་སོགས་གཏེར་གཞུང་དུ་གསལ། དེའི་ནུབ་རྨི་ལམ་ལ་ཉེ་བའི་གནས་རེད་ཟེར་བའི་ ༤༡༠༽ཞིང་ཁམས་ཀྱི་བཀོད་པ་ལྷུན་གྱིས་གྲུབ་པའི་དབུས་སུ། པདྨ་ར་ག་ལས་གྲུབ་པའི་ཕོ་བྲང་ཆེན་པོ་ཞིག་གི་མཐའ་སྐོར་དུ། ཤེལ་ལས་གྲུབ་པའི་ཕོ་བྲང་བརྒྱད་ཀྱིས་བསྐོར་བ། དེ་དག་གི་ཕྱི་ལ་རིན་པོ་ཆེ་སྣ་ལྔའི་ལྕགས་རེ་མུ་ཁྱུད་ལྟར་ཡོད་པ་ཞིག་སྣང་བས། བདག་གི་བསམ་པ་ལ་ཕ་གི་ཕོ་བྲང་འདིའི་ནང་དུ་སུ་བཞུགས་ཡོད་མཇལ་དུ་འགྲོ་དགོས་སྙམ་ཚེ། ཕོ་བྲང་ནང་ནས་གིང་ཕོ་གིང་མོ་གཉིས་ཀྱིས་རུས་ཆེན་གྱི་རྔེའུ་ཆུང་བརྡུང་བཞིན་བདག་གི་སར་ཐོན་བྱུང་བས། བདག་གིས་ཕོ་བྲང་འདིའི་ནང་དུ་སུ་བཞུགས་ཡོད། ཁྱེད་ཅག་གཉིས་གང་དུ་འགྲོ་ཞེས་སྨྲས་པས། ཁོང་གཉིས་ན་རེ་རྔེའུ་ཆུང་གི་སྒྲ་ལ་དྲངས་ནས་འདི་སྐད་ཟེར། ཡིད་འོང་གསང་ཆེན་ཕོ་བྲང་དུ། །བདེ་ཆེན་འབྱུང་གནས་དཔའ་བོ་ཡོད། །ཡོངས་གྲུབ་རང་བྱུང་དཀྱིལ་འཁོར་དུ། །དཔའ་བོ་དཔའ་མོས་དུས་སྟོན་བྱེད། །ངེད་ལྕམ་དྲལ་རྡོ་རྗེའི་གླུ་ལེན་ཡིན། །གནས་འགྲོ་དང་འོང་མེད་ཀུན་ཏུ་བརྡལ། །ཆོས་དབྱིངས་ཆོས་དབྱིངས་ཡངས་པ་ཆེ། །ཧེ་པ་ར་ན་ས་མ་ཐ།

ཞེས་ཟེར་ནས་བདག་གི་ལག་པ་གཡས་གཡོན་དུ་འཇུས་ནས་ཕོ་བྲང་ནང་དུ་སོང་སྟེ། ང་རང་ལ་ཁྲུས་བྱས། རུས་པའི་རྒྱན་དྲུག་དང༌། རིན་ཆེན་དུ་མས་སྤྲས་ཤིང་ཚོགས་གྲལ་དུ་ཐོན་པའི་ཚེ། རྗེ་དེ་ཉིད་ཀྱིས་ཚོགས་དཔོན་མཛད་འདུག་པས། དེའི་མདུན་ཕྱོགས་སུ་ང་རང་སྡོད་ཟེར། གཡས་གཡོན་ཐམས་ཅད་དཔའ་བོ་དང་དཔའ་མོ་ཧེ་རུ་ཀའི་ཆ་བྱེད་ཅན་དུ་ ༤༡༡༽མ་བཞུགས་འདུག དེ་དག་རྣམས་ཀྱི་དཀྱིལ་འཁོར་མདུན་ཐད་དུ་རང་རང་རིགས་ཀྱི་རྡོ་རྗེ་ལས་ཀྱི་གཟུངས་མ་རྣམས་ཀྱིས་སྨན་ཐོད་ཐོགས་ནས། ཧེ་རུ་ཀ་ཡབ་ཡུམ་ལ་མཆོད་པ་འབུལ་ནས་གླུ་གར་ལ་རོལ་འདུག རྗེ་དེ་ཉིད་ཀྱི་རྡོ་རྗེ་མཆོག་གི་གཟུངས་མ་ང་རང་གིས་བྱས་ཏེ། རྡོ་རྗེ་ལས་ཀྱི་གཟུངས་མ་རྡོ་རྗེ་མཚོས་མཛད་ཅིང༌། སྨན་ཐོད་ཐོགས་ནས་ཕྱག་སྲིན་གྱིས་བདུད་རྩི་མཆོད་བཞིན་གླུ་གར་འདི་ལྟར་བསྒྱུར་བ། ཨ་ཧཾ་སུ་ཁ་སིདྡྷི་ཧྲཱིཿ རང་བྱུང་ཡེ་ཤེས་བྱང་ཆུས་སེམས། །ཐབས་དང་ཤེས་རབ་གཉིས་སུ་མེད། །ཟུང་འཇུག་བདེ་ཆེན་ཟག་མེད་བཅུད། །བདེ་སྟོང་ཡེ་ཤེས་བདུད་རྩི་འདི། །ཧེ་རུ་ཀ་ཡི་དཀྱིལ་འཁོར་དུ། །གཉིས་མེད་རོལ་བར་འབུལ་གྱིས་བཞེས། །སྐུ་གསུང་ཐུགས་ཀྱི་དངོས་གྲུབ་སྩོལ། ཞེས་མཆོད་པ་ཕུལ་བས། སྔར་གྱི་མ་དག་པའི་སྣང་བ་ཐམས་ཅད་འགགས་ནས། བདེ་སྟོང་ཟག་པ་མེད་པའི་ཡེ་ཤེས་ངམ་ངམ་ཤུགས་ཀྱིས་རྒྱུད་ལ་སྐྱེ་བར་བྱུང་ངོ༌། །དེའི་སྐབས་བདག་གིས་རྗེ་ལ་འདི་སྐད་ཞུས། གནས་པའི་དཔལ་རི་མིན་ནམ། །མངོན་དགའི་ཞིང་ཡིན་ནམ་ཞུས་པས། རྗེའི་ཞལ་ནས་གནས་འདི་ཉེ་བའི་གནས་ཡིན་པས་གང་ལྟར་བྱས་ཀྱང་ཆོག གདན་གསུམ་ཚང་བའི་དཀྱིལ་འཁོར་རེད། ད་ལོ་ཁྱེད་ཀྱི་ཚེ་ལ་བར་ཆད་ཞིག་འདུག་པས། ངེད་རྣམས་ཀྱིས་ཁྱེད་རང་གི་རིམ་གྲོ་དུས་སྟོན་བྱེད་པ་ཡིན། གནས་སྐབས་རྐྱེན་སེལ་གྱི་ཐབས་འགུགས་པའི་སྙིང་འཛིན་ལྕགས་ཀྱུའི་མན་ངག་ ༤༡༢༽དང༌། བརྡ་བྱང་རེད་གསུངས་ནས་ཤོག་དྲིལ་ཆུང་བ་གཅིག་གནང་བས། བདག་གིས་ང་རང་གནས་འདི་རུ་ཁྱེད་དང་གཉིས་མེད་དུ་ཡོད་པས།

སྙིང་འཛིན་མན་ངག་གིས་བདག་ལ་དགོས་པ་མི་སྣང་ཞུས། ཡང་རྗེའི་ཞལ་ནས་འདི་སྐད་གསུངས། ཁྱེད་ད་དུང་མཁའ་འགྲོའི་འཕྲུལ་བརྡ་བཞིའི་བར་དུ་གཏེར་གཉིས་ཀྱིས་གདུལ་བྱ་མཆོག་དམན་ཀུན་ལ་ཐབས་མཁས་ཀྱིས་རྗེས་སུ་ཟུངས་ལ་སྨིན་གྲོལ་དུ་ཁོད། དེ་ནས་མི་སེམས་བདུད་ཀྱིས་བསྲུས་ནས་རྐྱེན་ངན་བསྐལ་ཚེ། ཁྱེད་མི་འགྱང་བར་ཞིང་མཆོག་པདྨ་འོད་དུ་བདག་གིས་ལམ་འདྲེན་བྱེད་འོང་གསུངས་ཏེ། ཐུགས་བརྩེ་བརྩེའི་ཚུལ་མཛད་ནས་ཞིང་སྣང་ཐམས་ཅད་འོད་དཀར་དམར་གྱི་རྣམ་པར་གྱུར་པ་དང༌། རྗེ་ཡང་དེ་ལྟར་གྱུར་ནས་རང་གི་དྲན་འདུས་ལ་ཐིམ་སྣང་འཆར་ཚེ་གཉིད་ལས་སད་དོ། །དེ་སྐབས་སུ་ཡུལ་མི་རྣམས་ཀྱི་མིག་ལམ་དུ་གནོད་ནས། ལ་ལས་དབུས་མོ་བསོད་སྤྲུལ་སང་གི་གཟུངས་མ་རེད། ལ་ལས་སྤྲུལ་སྐུ་སང་ན་ལོན་པའི་རྐྱེན་གྱིས་མོ་རང་འདི་ཀར་མི་འདུག་པ་འདྲ་ཟེར། ལ་ལས་གྱོད་མོ་ཡིན་པས་འུ་ཅག་ཀུན་ལ་གནོད་ཡོང་ཟེར་ནས། ནང་གྲྭ་ཁག་ཆེ་བ་རྣམས་ཀྱིས་བསོད་སྤྲུལ་སང་ལའང་དངོས་སུ་དེ་ལྟར་ཞུས་པ་སོགས། ལོག་ལྟ་བརྙས་དམོད་སྣ་ཚོགས་བྱེད་སྐབས། བསོད་སྤྲུལ་སང་གི་མདུན་གཡོག་ཀུན་བཟང་བསྟན་འཛིན་གཅིག་པུ་རང་ལ་སེམས་དཀར་བ་ཡིན་པས། ཁོང་ལ་བདག་གིས་འདི་སྐད་སྨྲས། ༤༡༣༽བསོད་སྤྲུལ་སང་བཞེད་པ་ལྟར། གནས་སྐབས་ང་རང་འདི་ཀར་འོང་ཡང༌། ཀུན་གྱིས་ལོག་ལྟ་བསྐུར་འདེབས་སྣ་ཚོགས་བྱེད་པ་ཁྱེད་རྣམས་གཉིས་ནས་དགོངས་བཞིན། །ཁྱེད་ཀྱི་གྲྭ་ཚང་རྣམས་ཀྱིས་བླ་སློབ་བར་གྱི་དམ་ཚིག་བཀའ་གཉན་པ་དེ་མ་གོ་ནས། ཡུལ་གཉན་པོར་བསྐུར་འདེབས་བྱེད་ཀྱིན་འདུག་པས། ད་ནི་ང་རང་གིས་སྔར་ཞུས་པ་ལྟར། སྨད་མདོ་ཁམས་ཕྱོགས་སུ་དབུས་མོའི་གནས་ཚུལ་མི་མཐོང་བར་བྱེད་ནས་འགྲོ་ངེས་པ་ཡིན་པས། ཁྱེད་ཀྱིས་སྤྲུལ་སྐུ་སང་ལ་དོན་རྒྱུ་རྐྱེན་ཐམས་ཅད་ཞིབ་རྒྱས་སུ་ཞུས་སྨྲས་ཚེ། ཁོང་གིས་ཀྱང་སེམས་དཀར་བའི་གཏམ་སྣ་ཚོགས་ཀྱིས་བདག་གི་སེམས་གསོས་བྱས། དེ་སྐབས་སྒོ་སྤའི་གཏེར་སྟོན་གྱི་སྐུ་སྲས་དྲག་སྔགས་མཐུ་སྟོབས་དབང་པོ་ཞེས་པ་དེས་གསུང་ཤོག་དང༌།

བཀྲ་ཤིས་པའི་དངོས་རྫས་སོགས་བསྐུར་ནས་ཁྱེད་ལ་བྱིན་རླབས་ངོ་མཚར་ཆེ་བའི་ཟབ་ཆོས་པུསྟ་ཀ་གཅིག་ཕབ་རྒྱུ་ཡོད་པ་བདག་གི་རྨི་ལམ་དུ་གསལ་བས། དེ་ཀ་ལྷག་ལུས་མེད་པར་འབེབ་ཐབས་དང༌། ད་དུང་བསྟན་པ་དང་འགྲོ་བའི་དོན་དུ་གཟུགས་སྐུ་རྟ་བདུན་དབང་པོ་མི་འགྱུར་སྐུ་ཚེ་ཞབས་པད་བརྟན་པར་གསོལ་བ་འདེབས་ལགས་པ་ཐུགས་ཀློང་རིན་པོ་ཆེར་མངའ་ཐུབ་ཞུ་ཟེར་བ་སོགས་ཀྱིས་རྟེན་འབྲེལ་གྱི་གསོས་སུ་སྨན་ནས། རྗེའི་རྣམ་ཐར་ཆེན་མོ་འབེབ་ཐུབ་ཀྱི་མཐུན་རྐྱེན་དུ་གྱུར། དེ་དག་གི་སྐབས་ཞལ་གཟིགས་ལུང་བསྟན་གནས་ཚུལ་སོགས་དུ་མ་ཡོད་ཀྱང་གཏེར་གཞུང་དུ་གསལ་ ༤༡༤༽དེ་ནས་ཟླ་བ་བཞི་པའི་ཡར་ཚེས་བདུན་ནས་བཅུའི་བར་དུ། བླ་མ་མཆོད་ཆོག་དང༌། ཐོས་གྲོལ་གཉིས་བླ་སྤྲུལ་དགེ་འདུན་ཉི་ཤུ་རྩ་གསུམ་གྱིས་གསུངས། དེ་མཐར་ཕྱིན་པ་དང་མཉམ་དུ་ང་རང་གིས་སྒར་གཞིའི་མ་འཕྲོ་གཏོར་ནས། ཡུལ་ངེས་མེད་དུ་འགྲོ་སྙམ་ཚེ། བསོད་སྤྲུལ་རིན་པོ་ཆེས་ཆོས་གྲོགས་དང་བླ་སློབ་ཀྱི་དམ་ཚིག་གི་བཀའ་གནད་ཕེབས་ནས། ཁྱེད་ཡུལ་འདི་ཀར་བཞུགས་ཉམས་མི་སྤྲོ་ཡང༌། ང་རང་གི་སེམས་བབ་ཡོད་པའི་གནས་ཞིག་ལ་བཞུགས་དགོས་མ་གཏོགས། སྤྲུལ་སྐུ་བཀའ་དྲིན་ཅན་གྱི་བསྟན་པ་འཛིན་སྐྱོང་ཁྱེད་རང་ལ་ཐུག་པ་དང༌། མིན་ཀྱང་བདག་གི་བླ་མའི་ཡུམ་དང༌། གཏེར་ཆོས་ཐམས་ཅད་ས་མཐའ་ཞིག་ལ་མི་གཏོང་ངེས་པ་ཡིན་པས། ཁྱེད་ནི་བྱོན་མི་ཉན་གསུངས་ནས་ཐུགས་ཆུང་བར་མཛད་འདུག་པས། བདག་གིས་དམ་ཚིག་ལ་བསམ་ནས་ཁོང་གི་བཀའ་བཅག་མ་ནུས་པར། ཁོང་གི་སྐུ་རིང་འདིར་ང་གནས་གང་བདེ་ཞིག་ཏུ་འདུག་ཐག་བཅད། དེ་སྐབས་མཁར་ནང་འགྲོ་མགོན་ནས་བསོད་སྤྲུལ་སང་ལ་ཞིབ་གྲོས་བྱས་ཏེ། ང་རང་གི་འདུག་གནས་སྐབས་རེ་ལ་མཁར་ནང་སང་གི་ནང་དུ་འགྲོ་ཆག་(

ཆ་འཇོག )བྱས་ཀྱང༌། བྱ་བ་མང་པོའི་མགོ་འཛོམ་དགོས་པས། རེ་ཞིག་གནས་དེ་ཀར་འགྲོ་སྟབས་དབེན་ནས་ཡོད་སྐབས། ནུབ་གཅིག་རྨི་ལམ་ལ་རྗེ་དེ་ཉིད་སྔར་སྐུ་བཞུགས་ཡོད་པའི་གནས་སྐབས་ལྟར་བྱོན་ནས། གཅེས་ཕྲུག་འུ་ཅག་གཉིས་ཀྱིས་གཡང་ ༤༡༥༽ཤར་བྲག་དཀར་གྱི་གཏེར་འདོན་པའི་དུས་ལ་བབ་པ་ཡིན་པས་ད་མྱུར་བར་འགྲོ་གསུངས། བདག་གི་བསམ་པ་ལ་གཡང་ཤར་བྲག་དཀར་ཞེས་པ་ཉག་ཁོག་ཡིན་པས། ངེད་ཡབ་ཡུམ་མྱུར་བར་ཐོན་ཐབས་ཨེ་ལྡན་སྙམ་ཚེ། རྗེས་མཁྱེན་བཞིན་འདི་སྐད་གསུངས། གཅེས་ཕྲུག་དེ་ལྟར་ཐུགས་བསམ་མི་དགོས་གསུངས་ནས། ཕྱག་གཡས་པས་བདག་གི་ལག་པ་གཡོན་པའི་མཁྲིག་མར་བཟུང་ནས་བྱོན་ཚེ། མིག་འཕྲུལ་ལྟ་བུར་གཡང་ཤར་བྲག་དཀར་རེད་ཟེར་བ་ཞིག་ལ་ཐོན་སོང་བས། ཡུལ་དེ་ཀའི་བདག་པོ་གཞི་བདག་དྲག་རྩལ་ཅན་ཞིག་འདུག་པས། དེ་རྗེས་དམ་འོག་ཏུ་བཅིང་ནས་རྫུ་འཕྲུལ་ཙམ་ཡང་སྟོན་མི་ནུབ་པར་མཛད་ཅིང༌། ཡབ་ཡུམ་གཏེར་སྒོར་བྱོན་ནས་མཁའ་འགྲོའི་གསང་མཛོད་ཆེན་མོའི་ཟབ་ཤོག་མཆོང་སྒྲོམ་དུ་སྦས་པ་སྤྱན་དྲངས་ནས། བསླབ་བྱ་ལུང་བསྟན་གསུངས་པ་གཏེར་གཞུང་དུ་གསལ། དེའི་ནངས་པར་བསོད་སྤྲུལ་རིན་པོ་ཆེ་ཆོས་ཀྱི་བཀའ་བབ་ཡིན་པས། གཏེར་སྒྲོམ་ཁོང་གི་སྤྱན་ལམ་དུ་ཕུལ་ནས། དེ་ཀ་ང་རང་ལ་ཡིད་བཞིན་ནོར་བུས་མཐུན་རྐྱེན་མཛད་ནས་གནང་བ་ཡིན་ཞུས་པས། ཁོང་ཐུགས་ཤིན་ཏུ་དགྱེས་ཤིང་གཏེར་སྒྲོམ་ལ་དབང་ལེན་མཛད། རིན་ཆེན་གཉིས་པ་དང༌། ལྷ་རེག་བཟང་པོའི་སྐྱེས་བཅས་གནང་ནས། འདི་གཏེར་སྒྲུབ་མཛད་ནས་གཏན་ལ་འབེབ་ཐབས་མ་འཆུགས་གསུངས། དེ་སྐབས་ཨ་སར་ཞེས་པའི་གནས་སུ་བསྡད་ཡོད་ཟེར་བའི་ ༤༡༦༽མི་གཉིས་བདག་གི་སར་ཐོན་བྱུང་བས། ཁྱེད་གཉིས་གང་དུ་འགྲོ་བ་ཡིན། དོན་ཅི་ཡོད་དྲིས་པས། ཁོང་གཉིས་ན་རེ་ངེད་གཉིས་ཚོང་ལ་འོང་ཞོར་ཡོད་པས། ཁྱེད་ཀྱི་མདུན་དུ་ཨ་བསེ་མཁན་པོ་ནོར་བུ་དབང་རྒྱལ་ཞེས་པ་ཞུ་བྱ་ཞིག་བསྐུར་ཡོད་ཟེར་ནས། དེ་ལྟར་སྤྲད་བྱུང་བས། བདག་གི་བསམ་པ་ལ་སྔར་ང་རང་ལོ་ཉེར་ལྔ་ཉེར་དྲུག་ནས་ལུང་བསྟན་རྣམས་སུ།

ནམ་སྙིང་སྤྲུལ་པ་རཏྣའི་མིང་འཛིན་པ། །ལྷོ་ནས་ལྷོ་རུ་བརྒྱུད་ཅིང་དུས་སུ་འཕྲད། ཡོངས་རྫོགས་གཏེར་གྱི་བཀའ་བབ་ཨེ་མ་ཧོ། །ལྕེ་གཉིས་ལྡན་པའི་སྦྲུལ་དང་མ་འཕྲད་དགོས། །ཟེར་བ་འདི་ཨེ་ཡིན་སྙམ་ནས། ཁོང་གི་འདོད་དོན་རྟེན་འབྲེལ་རྗེས་མཐུད་དུ་བཞག་པས། དེ་ནས་བཟུང་སྟེ་འཁོར་སློབ་གདུལ་བྱའི་ཞིང་སའི་ལས་འཕྲོ་སད་ནས། ཛི་སྐའི་ན་མདའ་སང་ཞེས་པ། རྩང་ཆེན་དགོན་པའི་དགོན་ལག་གསང་ལུང་དགེ་འདུན་པ་རྣམས་ཀྱིས་སྙིང་ཐིག་ཡ་བཞིའི་དབང་ལུང་དགོས་གསུངས་འདུག་པས། ཁོང་རྣམས་ཀྱི་འདོད་དོན་ལྟར། སེམས་ཁྲིད་ངོ་འཕྲོད་པའི་བླ་སེར་བརྒྱ་དང་ཉེར་ལྔ་ལས་མི་མང་བར་བྱས་ནས། ཡ་བཞིའི་ཟབ་དབང་རྣམས་བསྐུར་བའི་དུས། སྐྱབས་རྗེ་ཡིད་བཞིན་ནོར་བུ་ཀུན་མཁྱེན་ཆོས་ཀྱིས་རྗེའི་རྣམ་པར་བྱོན་ནས། བདག་གི་སྒོ་གསུམ་སྨིན་གྲོལ་དུ་བཀོད་ནས་བྱིན་གྱིས་བརླབས་པར་མཛད་པས། དབང་གི་སྐབས་དོན་རྣམས་འབད་རྩོལ་མི་དགོས་པར་རང་གཏེར་ལྟར་བློ་རུ་ཆུད་པར་བྱུང་ཞིང༌། ཁྱད་པར་ ༤༡༧༽གང་ཟག་སྒོས་ལུང་གསུངས་པ་གཏེར་གཞུང་དུ་གསལ། དེ་ནས་འདུས་སྡེ་རྣམས་ལ་སྨིན་བྱེད་དབང་དང་གྲོལ་བྱེད་ཁྲིད། སྐྱབས་རྗེ་ཡབ་སྲས་ཀྱི་གཏེར་བྱོན་མ་བསྒོམ་སངས་རྒྱས་ཀྱི་ཕྱི་སྦྱང་དང༌། རྫོགས་ཆེན་ཡང་ཏིག་གི་ཁྲིད་ལ་སོགས་པ་བཤད། མི་སྐྱ་ཕོ་མོ་སྟོང་ཕྲག་ཙམ་ལ། འགྲོ་འདུལ་ཐུགས་ཆེན་གྱི་སྒོ་ནས་དབང་གིས་འབྲེལ་བ་བཞག་པས། མ་ཎི་དུང་བདུན་ལྷག་ཙམ་གྱི་གཙོའི་དགེ་སྦྱོར་བསམ་གྱིས་མི་ཁྱབ་པ་བྱུང༌། དེ་དག་གི་སྐབས་སུ་མཁའ་འགྲོའི་ལུང་བྱང་ལྟར། རྫོང་གནས་དང༌། ལྗང་ར་བྲག་དཀར་སོགས་ནས་ཟབ་གཏེར་ཁ་ཤས་གདན་དྲངས། རྫོང་གནས་ཀྱི་གཏེར་ཁ་ལེན་རྒྱུ་ཡུལ་མི་ཀུན་གྱིས་ཡིད་ཚོད་བྱས་ཏེ་ཐོས་སོང་བ་དང༌། རང་གི་ཉེ་གནས་ཡི་གེའི་རིས་བྱེད་ཚུལ་ཁྲིམས་རྡོ་རྗེ། གླིང་ཚོགས་རྒྱམ་སོགས་གྲྭ་བ་ཁ་ཤས་ཡོད་པས། གསང་གཏེར་དངོས་ཀྱི་ཚུལ་མ་འོང་ཡང༌། ཁོང་སྐལ་ལྡན་རྣམས་མ་གཏོགས་ཀུན་ལ་གསང་རྒྱ་བྱས།

དེ་སྐབས་སྔར་གཏེར་སྟོན་གསང་སྔགས་གླིང་པའི་གདན་སའི་ཉེ་ཕྱོགས་ན་གཏེར་ཁ་རེ་སྤྱན་དྲངས་རྒྱུ་ཡོད་པས། དེ་ཀར་ངེད་དཔོན་གཡོག་སོང་བས། རྒན་མོ་ཞིག་གིས་དབུས་མོ་ཁྱེད་ན་ནིང་འདས་སོང་ཟེར་བ་ཐོས་པས། ཁྱེད་ཤི་མ་སོང་བ་ཨེ་ཡིན་ཟེར། གྲྭ་བ་ཐམས་ཅད་ཀྱིས་ངོ་ནག་ངམ་ངམ་བྱེད། བདག་གིས་མོ་རང་ལ་ང་མ་ཤི་ནས་འདི་ཀར་ཐོན་ཡོད་སྨྲས་ཀྱང༌། མོ་རང་ཡིད་མ་ཆེས་ནས་ཡང་ཡང་དེ་ལྟར་ཟེར་འདུག་པས། ༤༡༨༽བདག་གི་བསམ་པ་ལ་ད་ལན་རང་གཏེར་བཏང་སྙོམས་ལ་འགྲོ་ངེས་ཡིན་ཀྱང༌། ཨ་སྐྱེས་གསང་སྔགས་གླིང་པའི་གཏེར་མཇུག་ལ་བདག་གིས་བྱ་བ་བྱེད་པའི་ལུང་བསྟན་ཡོད་པས། དེ་ཀ་སྟབས་ལྡན་ཨེ་འོང་སྙམ་ནས། སྟ་གོན་བྱས་ཚེ་རྟེན་འབྲེལ་བཏང་སྙོམས་ལ་སོང་བས། གཏེར་སྲུང་རྣམས་ཀྱིས་འཁུ་ལྡོག་བྱས་ནས་ངེད་ཅག་ལ་མི་འདོད་པ་རེ་གློ་བུར་དུ་བྱུང་བས། བདག་གིས་ཡུལ་སྐྱོང་ལྷ་རེག་གཉན་རྩེ་ལ་ཕྲིན་བཅོལ་བས། བྲག་བཙན་ཁོ་རང་དམ་ལ་གནས་པ་བྱུང་ངོ༌། དེ་ནས་འདུས་སྡེ་མཆོག་དམན་ཀུན་ལ་གང་འདོད་ཀྱི་བསླབ་བྱ་དང༌། གདམས་ཁྲིད་ཀྱི་མན་ངག་རྣམས་ཞིབ་རྒྱས་སུ་བཤད་ནས་དད་མོས་ཀྱི་གསོས་སུ་གྱུར། ཁོང་རྣམས་ནས་རང་རང་གིས་ཅི་འབྱོར་གྱི་དངོས་རྫས་བདག་ལ་སྦྱིན་ནས་སྐྱེལ་མ་སོགས་ཀྱི་མཐུན་རྐྱེན་བསྒྲུབས་ཤིང༌། བུ་མ་དང་བྲལ་བ་ལྟ་བུའི་སྨྲེ་སྔགས་འདོན་ཞིང་ལུགས་གཉིས་ཀྱི་བྱ་བ་ཅི་དགོས་ཀྱང༌། བླ་སེར་དཔོན་སྡེ་ཀུན་གྱི་ཁ་འཆམ་ནས། ང་རང་གནས་སྐབས་ལོ་ཤས་ཙམ་ལ་གནས་འདི་ཀར་འོང་དགོས་ཡང་ཡང་ཟེར་བས། བདག་གིས་ཁོང་རྣམས་ཡིད་མི་བཅད་ཙམ་དུ། བསོད་སྤྲུལ་རིན་པོ་ཆེས་བཀའ་གནང་ཐོབ་ཚེ། ཡུན་རིང་ཐུང་ཆུ་མི་ཆོད་ཀྱང་ལན་གཅིག་ཕྱིར་འོང་སྨྲས་པས། ཁོང་རྣམས་དགའ་མགུ་ཡི་རང་ནས་དམ་ཚིག་གི་གསོས་སུ་འགྱུར་རོ། །དེ་ནས་ཚུལ་ཁྲིམས་རྡོ་རྗེ་ངེད་གཉིས་དང༌། གཞན་ཡང་ཚོགས་རྒྱལ་ལ་སོགས་པའི་སྐྱེལ་མ་རྣམས་ ༤༡༩༽ཀྱིས་སེར་དགོན་བར་དུ་གྲོགས་དན་བྱས་ནས། ལོ་ཁྱིམ་དེ་ཀའི་ཟླ་བ་བཅུ་གཅིག་པའི་ཡར་ཚེས་བདུན་གྱི་ཉིན་སེར་དགོན་རང་གནས་སུ་ཐོན།

དེའི་སྐབས་སྔར་ཛི་རོང་དུ་འགྲོ་དུས། བསོད་སྤྲུལ་སང་ལ་བདག་ཟླ་བ་བཅུ་གཅིག་པའི་ཚེས་བདུན་ཕན་ཆད་མི་འགྱང་བར་ཐོན་འོང་ཞུས་ཡོད་པས། བླ་མའི་བཀའ་དང་འགལ་བ་འགྲོ་སྙམ་ནས། ཚེས་བདུན་གྱི་ནུབ་ཚུལ་ལོ་ངེད་གཉིས་སྔོན་དུ་འོང་ནས་སེར་དགོན་གྱི་ཉེ་ཆར་ཐོན་སྐབས། བདག་གི་སྣང་བ་ལ་ཡིད་བཞིན་ནོར་བུ་དེ་བཞུགས་ཡོད་ན་ཅི་མ་རུང་སྙམ་ནས། ཡིད་གཏིང་སྡུག་གིས་གང་ནས་རྨོངས་གླུ་འདི་ལྟར་བླང་ངོ༌། །ཀྱཻ་མ་ཀྱེ་ཧུད་འདུས་བྱས་ཆོས། །མི་རྟག་སྒྱུ་མའི་གྲོང་ཁྱོར་འདི། །ཞིག་ཤུལ་འདི་ལ་ཡི་རེ་མུག། སྔར་ཞིག་འཛོམས་པའི་བླ་སློབ་འབངས། །དེ་ལྟ་མི་སྣང་སོ་སོར་བྲལ། །སྔར་དུས་རིག་བཟང་སྐལ་ལྡན་ང༌། །དེ་ལྟ་ཀུན་གྱིས་སྤང་བྱར་མཐོང༌། །སྔར་གྱི་བཀོད་པ་འདོད་ཡོན་རྣམས། །ད་ལྟ་དྲན་དུས་སྡུག་བསྔལ་བསྐུལ། །སྔོན་ཆད་འགྲོག་སཔའི་གྲོགས་བཟང་དེ། །ད་ལྟ་དཔལ་རིའི་ཞིང་དུ་ཕེབས། །ཞལ་གྱི་དཀྱིལ་འཁོར་དྲན་ཙམ་གྱིས། །མིག་ནས་མཆི་མའི་ཆར་རྒྱུན་འབེབས། །ཐུགས་ཀྱི་དགོངས་པ་གཏད་དྲན་དུས། །སེམས་ལ་སྡུག་བསྔལ་མུན་ནག་འཐིབ། །གསུང་གི་བྱམས་བརྩེས་བསྐྱང་དྲན་དུས། །ཡིད་ལ་གདུང་བའི་མེ་དཔུང་འབར། །ཡིད་གཅུགས་འདུ་འབྲལ་མེད་པ་ཡིས། །བསྐྱངས་པའི་སྐུ་དྲིན་དྲན་ཙམ་ ༤༢༠༽ན། །གཅེས་པའི་ལུས་ལ་ང་མི་ཆགས། །ཕངས་པའི་སྲོག་དང་འབྲལ་ན་དགའ། །རིག་པ་འོད་ཀྱི་གོང་བུ་འདི། །རྩ་མཆོག་དྷུ་ཏིའི་ལམ་བརྒྱུད་ནས། །དཔལ་རིར་ལས་འབྲེལ་རྩལ་གྱི་དྲུང༌། །མི་འགྱང་མྱུར་བསྒྲོད་བྱེད་པར་སྨོན། ཞེས་སྨྲས་ཚེ། གློ་བུར་དུ་མི་བདེ་བ་ལྟ་བུར་གྱུར་ཡང་བཏང་སྙོམས་སུ་བཞག། དེ་ནས་བསོད་སྤྲུལ་སང་གི་མདུན་འདུག་ཀུན་བཟང་བསྟན་འཛིན་གྱིས་ངེད་ཅག་ལ་མགྲོན་ཐབས་བྱས་པ་སོགས་ཀྱིས་མཐུན་རྐྱེན་བསྒྲུབས་ནས། རང་གི་གནས་མལ་ལ་བདེ་བར་འཁོད་དོ། །དེ་ནས་སྐྱེལ་མ་རྣམས་ཕྱིར་སོང་ནས། རང་གཅིག་པུར་ཐུན་མཚམས་ཞིག་ལ་བསྡད་ཡོད་པས།

སྔར་གྱི་མི་བདེ་བ་ལྟ་བུའི་ནད་གཞི་དེ་ཀ་འཁྲུགས་ནས་འཆི་ལ་ཉེ་བ་བྱུང་སྐབས། ཐུགས་སྲས་དང༌། ཤཱི་ལ་བཛྲ་སོགས་ཀྱིས་རང་དབང་མ་སྟེར་ནས་རོ་ཤོར་བྱས། དེའི་སྐབས་འབྱུང་འགྱུར་གྱི་ལུང་བསྟན་དུ་མ་ཡོད་ཀྱང༌། ཤཱི་ལ་བཛྲ་ནན་ཆགས་ཆེ་བའི་རྟེན་འབྲེལ་གྱིས་གཏེར་གཞུང་དུ་གསལ། དེ་ནས་རང་ལོ་སོ་ལྔའི་ལོའི་ཟླ་བ་གསུམ་པའི་ཡར་ཚེས་ལ། བསོད་སྤྲུལ་རིན་པོ་ཆེའི་བཀའ་བསྐུལ་ཕེབས་པ་དང༌། སེ་རའི་སྒྲུབ་གྲྭ་བ་རྣམས་དང༌། ཁྱད་པར་ཝ་ཤུལ་ཕན་བདེ་ལ་སོགས་པས་ཡང་ཡང་བཀའ་གནད་ཟབ་བསྐུལ་བྱས་ཚེ། སྒྲུབ་གྲྭ་བ་དང་དགོན་སེར་ཆེ་གྲྭ་རྣམས་ལ། མ་བསྒོམ་སངས་རྒྱས་ཀྱི་ཁྲིད་བཤད་ཞིབ་པར་བྱས་ཏེ་མཐར་ཕྱིན་ནས། རྗེའི་དགོངས་རྫོགས་བླ་མ་མཆོད་པ་སོགས་སྔར་ལྟར་བྱེད་ ༤༢༡༽སྐབས། ཚོགས་ལེན་ཌཱཀྐི་ཞིག་གིས་འདི་སྐད་ཟེར། དབྱིངས་མི་འགྱུར་འོད་ལྔའི་མཁའ་ཀློང་ནས། །གདངས་མ་འགགས་ཌཱཀྐིའི་གར་དུ་བསྒྱུར། །རྩལ་ཡེ་ཤེས་རོལ་བའི་བརྡ་གླུ་ལེན། །ཤར་གངས་སེང་གཡུ་རལ་འོད་པོ་ཆེ། །ལྷོ་རྨ་བྱའི་ཆོས་བཅུད་གསོས་སུ་སྨན། །ནུབ་རུས་སྦལ་ཕོ་བྲང་རི་མོ་དེ། །བྱང་མུན་པས་བསུ་མ་ཅི་ཆ་ཡོད། ཁ་རླངས་ཀྱིས་ཡུལ་གསུམ་འཚེ་ཡང་སྲིད། །མགོན་བི་མའི་སྤྲུལ་བས་མ་སྐྱོབ་ན། །མདོག་སྔོན་གྱིས་ཡུལ་གྲུ་འཛིན་པར་བྱེད། །སྨད་ཚ་བའི་ཕྱོགས་ནས་ལྟ་ལོག་སྡེ། །དབྱིངས་གསེར་གྱི་ཉི་མར་འགྲན་པ་འབྱུང༌། །བདུད་ཀླུ་གོང་སྤྲུལ་པ་ཤེས་རབ་ཅན། །མཆན་གཡོན་ན་སྨེ་ནག་གྲུ་གསུམ་ཡོད། །སྔ་འགྱུར་གྱི་བསྟན་ལ་གནོད་པ་འབྱུང༌། །དཔལ་མཚོ་སྐྱེས་རྡོ་རྗེའི་རྣམ་རོལ་གར། །ཁོང་སྔགས་བཙུན་ངག་གི་མིང་ཅན་དེས། །སྟེང་དབྱར་རྔའི་སྒྲ་ཡིས་མ་འདུལ་ན། །བདུད་སྡེ་ཡི་དབུ་འཕང་སྨད་ནས་དར། །མ་རྗེ་མོའི་ཐུགས་ཀྱིས་མ་བཟོད་ནས། །སྟོད་རལ་གྲིའི་འཁྲུལ་འཁོར་སྙིང་ལ་འབེབས། །ཡུལ་མདོ་གསུམ་ཁྲག་གི་མཚོ་མོ་འཁྱིལ། །མི་ཕལ་ཆེར་ཡུལ་འདྲེའི་སྡོང་ཟླ་བྱེད། །ལྷ་མཆོག་གསུམ་བདེན་པ་རྫུན་དུ་གྱེར། །ཕྱི་ཆ་ལུགས་འདུལ་བའི་ཚུལ་འཛིན་གྱིས། །ཡུལ་ངན་པའི་ཁྲོད་དུ་བྱ་བཞིན་འཁོར། །ལས་མི་དགེ་སྣ་ཚོགས་བློ་འཕྲུལ་ལྡན།

གཉིས་ཕུང་གི་བྱ་བ་རང་གིས་བསྒྲུབ། །དུས་ངན་པའི་སྤྱོད་པ་མ་ངེས་དར། །ཕུ་ལང་ལོང་རྫས་ཀྱི་ལོངས་སྤྱོད་བྱེད། །དེའི་རྐྱེན་གྱིས་མགོན་ ༤༢༢༽སྐྱབས་ལྷ་སྲུང་མནོལ། །ལས་བྱ་བ་བ་མི་འདོད་སྣ་ཚོགས་འོང༌། །དཔལ་ལོངས་སྤྱོད་པྲེ་ཏའི་གནས་ལ་འགྲན། །ལས་འབྲས་བུ་ན་ར་ཀ་ལ་སྤྱོད། །ད་དེ་སོགས་དུས་ངན་རྟགས་ངོམ་ཚེ། །མགོན་པད་འབྱུང་མ་གཏོགས་སུས་མི་སྐྱོབ། །ཡུལ་གྲུ་རེ་ལ་གཏེར་ཆེན་རེ། །ཁྱིམ་བདག་རེ་ལ་མཆོད་གནས་རེ། །གནས་ཆེན་རེ་ལ་གྲུབ་ཐོབ་རེ། །ལུང་བ་རེ་ལ་དགེ་སློང་རེ། །གཏེར་གནས་རེ་ལ་གཏེར་སྟོན་རེ། །ཡུལ་རེར་འདྲེ་འདུལ་སྔགས་པ་རེ། །དགོན་སྡེ་རེ་ལ་མཁས་གྲུབ་རེ། །ནད་ལ་སྨན་པའི་ཚུལ་དང་ནི། །མུ་གེར་འདོད་དགུ་དཔག་བསམ་ཤིང༌། །མདོར་ན་གང་ལ་གང་འདུལ་དུ། །ཡིད་བཞིན་ནོར་ལྟར་འབྱུང་བའི་གཞི། །པདྨ་འབྱུང་གནས་ཕྲིན་ལས་ཡིན། །གཏེར་དང་གཏེར་མིན་དབྱེ་བ་ནི། །ཆང་དང་ཆུ་གཉིས་ནུས་པ་ཁྱད། །བླ་གཟུགས་བདུད་སྤྲུལ་ཡ་མ་ཟུང༌། །བསྟན་འགྲོའི་དཔལ་གྱི་ལོ་ཐོག་བཅོམ། །གང་འབྲེལ་ཐར་མེད་གནས་སུ་འཕེན། །ལས་ཀྱིད་དགེ་འདུན་འདུ་སྒོ་འཛིན། །སྤྱོད་པས་བསྟན་འཛིན་རྣམས་ལ་འཚེ། །ངེས་མེད་ངོས་པའི་གནས་ནས་འབྱུང༌། །(Dakini letter here)དེ་དག་འབྱུང་དང་འབྱུང་འགྱུར་ཡིན། །པད་འབྱུང་བཀའ་ལུང་མ་བསྒྲུབ་ན། །མཐའ་མི་འབོད་པ་རང་གིས་བྱེད། །དམན་འཁྲུག་མུ་གེའི་བསྐལ་བ་དང༌། །ནད་ཡམས་མུ་གེ་དུ་མ་འབྱུང༌། །ཁྱད་པར་དུས་ཀྱི་འགྱུར་བའི་ལྟས། །འབྱུང་བ་རུ་ལོག་འགྲོ་ལ་འཚེ། །བསྟན་འཛིན་མཆོག་ལ་བར་ཆད་སྡང༌། །ཟབ་མོ་གཏེར་གྱིས་འདུལ་དཀའ་ ༤༢༣༽ཡང༌། །དེ་དུས་ལས་ཅན་བོད་འབངས་རྣམས། །པད་འབྱུང་རྗེ་ལ་གསོལ་བ་ཐོབས། །སྙིང་པོ་གུ་རུ་སིདྷི་དང༌། །འཇིགས་སྒྲོལ་ལྷ་མོར་རྩེ་གཅིག་གཏོད། །ས་གནས་ས་དགྲར་མེ་བཙའ་རེ། །དཔལ་དང་ལྡན་པ་བཅུད་བུམ་སྦོས། །བློ་སྣ་དཀོན་མཆོག་གསུམ་ལ་གཏོད།

དགེ་བཅུའི་སྤྱོད་པ་དང་དུ་ལོངས། །མི་དགེའི་བྱ་བ་རིང་སྤང་ནས། །དུས་ཀུན་མ་ཎི་ཡིག་དྲུག་སྒྲོངས། །དཀོན་མཆོག་ལྷ་ཁང་ཞིག་གསོས་དང༌། །ཚེ་ཐར་སྲོག་བསླུའི་རྒྱུན་མི་བཅད། །ཡབ་མར་དུས་མཆོད་ཚོགས་བསགས་འབུངས། །ཉེས་མེད་སེམས་ཅན་འཕྲོག་བཅོམ་དང༌། །དུ་རུ་ཀ་ཡི་རྫས་ངན་སྤོངས། །བར་གྱི་གངས་ལ་དུག་མ་གཡོ། །ནུབ་ཀྱི་སྟག་མོའི་མདུན་མ་བསུ། །བྱང་གི་རུས་སྦལ་བང་མ་བུལ། །ལྷོ་ཡི་སྒྲ་བརྒྱ་རང་ས་ཟུངས། །དེ་ལྟར་རྟེན་འབྲེལ་གནད་ལྡན་ན། །མཚོ་སྐྱེས་སྤྲུལ་པས་སྐྱོབ་པར་ངེས། །ཞེས་ཟེར་ནས་བརྡ་བཞི་མཛད། གར་གསུམ་བྱས་ཏེ་དབྱིངས་ལ་ཐིམ་མོ། དེ་ནས་བླ་མཆོད་ཟིན་ནས་བཟུང་སྟེ། ཟླ་བ་ལྔ་བའི་ཡར་ཚེས་དྲུག་གི་བར་དུ། རྗེའི་དངོས་སློབ་སྐྱེས་བུ་དམ་པ་ཧ་ཤུལ་བླ་མ་ཆོས་གྲགས་དང༌། གྲུབ་པའི་དབང་ཕྱུག་རིག་པ་འཛིན་པ་རྒྱལ་ཤུལ་བླ་མ་ཆོས་འཕེལ་ལ་སོགས་པའི་འདུས་སྡེ་རྣམས་ལ། སྐྱབས་རྗེ་གཏེར་ཆེན་ཡབ་སྲས་གཉིས་ཀྱི་ཟབ་གཏེར་ལས། ཁོང་རྣམས་མོས་པ་དང་མཐུན་པའི་དབང་ལུང་ཁྲིད་སོགས་བྱེད་སྐབས། ལུས་མེད་མཁའ་འགྲོ་ཞིག་གིས་བརྡ་བསྟན་ནས། ཆོས་བདག་ལུང་ ༤༢༤༽བྱང་གི་དོན་ཨེ་ཡིན་སྙམ་པ་ལས། དུས་མྱུར་ཞིང་སྐབས་འབྱེད་མ་ནུས་པས། དེ་དང་ཚུལ་མཐུན་པ་ལྟ་བུའི་མཁྱེན་ཡངས་ཤེས་རབ་སྤྱན་མངའ་བ་ཨ་བསེ་མཁན་པོ་ནོར་བུ་དབང་རྒྱལ་དཔོན་གཡོག་ཁ་ཤས་བྱོན་ནས། ཁོང་གི་ཐུགས་འདུན་སྔར་ནས་ལན་གྲངས་མང་པོར། ང་རང་གི་ཟབ་གཏེར་ཡོངས་རྫོགས་ཀྱི་དབང་ལུང་དགོས་ཞེས་ཡང་ཡང་བསྐུལ་བ་དང༌། མཁའ་འགྲོའི་བརྡ་བྱང་དུས་བབ་ལ་བརྟེན་ནས་མན་ངག་རྣམས་ཁོང་ལ་གཅིག་བརྒྱུད་དང༌། གཞན་ཡོངས་རྫོགས་འདུས་སྡེ་རྣམས་དང་བཅས་པ་ལ་མཐའ་རྒྱས་སུ་བྱས། དེ་སྐབས་གནས་སྲུང་གིས་བསྐུལ་བ་དང༌། སྔར་ཛི་རོང་ནས་ཟུར་བྱང་འབྱུང་བ་གཉིས་ཀྱི་རྟེན་འབྲེལ་དུས་སད་ནས། རང་གི་ཉེ་གནས་ཚུལ་ཁྲིམས་རྡོ་རྗེ་དང༌། སློབ་བུ་ཚོགས་རྒྱལ་གཉིས་བཅས་ཟླ་བ་དེ་ཀའི་ཉེར་དགུའི་ཉིན།

ཨ་བུའི་བླ་མའི་གདན་ས་ཐོད་སྒང་ཞེས་པ་ན་གློ་བུར་དུ་སོང་བས། བླ་མའི་དངོས་སློབ་བན་ཤུལ་བླ་མ་འཕེལ་རྒྱས་ཞེས་པའི་རྣལ་འབྱོར་རིག་པ་འཛིན་པ་ཞིག་འདུག་པས། དེ་ཀར་ངེད་རྣམས་འབོད་བྱུང་བས། ཁོང་གི་བཞེད་པ་ལྟར་ངེད་ཅག་དེ་ཀར་སོང་ནས། ཆོས་འབྲེལ་དང་གང་དགོས་བསླབ་བྱ་ལ་སོགས་པ་བྱས་ཏེ། ཕན་ཚུན་ཐུགས་དམ་གྱི་གསོས་སུ་སྨན། ནངས་པར་ངེད་ཅག་ཐོད་སྒང་ལ་སོང་ནས། ཚོགས་རྒྱམ་དང༌། ཚུལ་ཁྲིམས་རྡོ་རྗེ་གཉིས་ཀྱིས་ཚོགས་མཆོད་ཀྱི་སྟ་གོན་བྱེད་འདུག་པས། ད་རང་གཅིག་པུར་སོང་ནས་གནས་དེ་ཀ་ནས་འགྲོ་ ༤༢༥༽འདུལ་འཕགས་པའི་ཞལ་སྒྲུབ་ཀྱི་ཟབ་ཤོག་དུང་སྒྲོམ་སེང་གེ་ཁ་སྤྲོད་སྤྱན་དྲངས། ཁོང་གཉིས་ཀྱིས་དངོས་གྲུབ་ཀྱི་སྐལ་བ་ཞུས་ཀྱང༌། གསང་གཏེར་ཤིན་ཏུ་གུ་དོག་པ་ཡིན་པས་བཏང་སྙོམས་ལ་བཞག་ནས། །གཏང་རག་གི་ཚོགས་མཆོད་སོགས་ཞིབ་རྒྱས་སུ་བྱས། དེ་ནས་ལོ་ཁྱིམ་དེ་ཀའི་ཟླ་བ་བདུན་པའི་ཡར་ཚེས་ལ། བསོད་སྤྲུལ་རིན་པོ་ཆེའི་ཐུགས་བཞེད་ལྟར། ཚུལ་རྡོར་དང༌། ཁས་སྐོར་དགའ་རབ་བཅས་སྙི་སྟོད་ཀྱི་མཚོ་ནག་མ་ཞེས་པར། གཡང་གཏེར་གྱི་བཅུད་བུམ་སྦ་རུ་སོང་བས། མཚོ་དེ་ཀ་སྦས་པའི་མཚོ་ཕྲན་ཞིག་ཡིན་པར་སྣང་ནས། ལྗང་ར་བྲག་དཀར་ནས་གདན་དྲངས་པའི་ཟབ་གཏེར་གྱི་སྒྲོམ་ཡང་གཏེར་དུ་སྦས་ཚེ། མཚོ་འཕྱུར་བ་དང༌། རླངས་པ་འཕྱུར་ནས་དྲིས་བཟང་གི་ངད་ལྡང་བ་སོགས་འབྱུང་བས། ཁོང་གཉིས་ཀྱིས་མ་བཟོད་ནས་མཚོ་འཕྱུར་འོང་ཟེར་ནས། ངེད་ཅག་གི་འདུག་གནས་སྤར། དེ་སྐབས་ནོར་གཏེར་ཞིག་སྤྱན་དྲངས་རྒྱུ་ཡོད་ཀྱང༌། གྲོགས་མ་ལྡན་ནས་བཏང་སྙོམས་ལ་ལུས། དེ་ནས་ངེད་རྣམས་མཚོ་ཆུང་བཙལ་དུ་སོང་བས། ས་ལམ་ངན་པ་དང་ལམ་ཐག་རིང་བ་སོགས་ཀྱིས་ངལ་དུབ་དུ་མ་བྱུང་ཡང༌། བླ་མའི་བཀའ་བཅག་མ་ནུས་ནས་སྙིང་རུས་བྱས་ཏེ། སོང་ཚེ། མཚོ་ཆུང་རྣམས་ལོན་ནས་གཏེར་བུམ་སྦ་བའི་སྐབས་ཆར་ཅུང་ཟད་འབབ་འདུག་པས། ངེད་ཅག་དེ་ཀར་ཅུང་ཞིག་བསྡད་ཡོད་སྐབས། ཀླུ་མོ་དཀར་མོ་ཞིག་གིས་རོ་སྟོན་མཚོ་ཁར་བུད་ཅིང་རོ་སྨད་

༤༢༦༽མཚོ་ནང་དུ་གནས་པའི་ཚུལ་གྱིས་འདི་སྐད་ཟེར། བྱང་ཆུབ་སེམས་མ་ལྷ་ལས་ལྷར་གྱུར་པ། །སྲིད་ལས་རྣམ་གྲོལ་ཀླུ་སྡེ་བཙན་གྱི་ལྕམ། །སྔོན་གྱི་ཐུགས་བསྐྱེད་དམ་བཅའ་རྗེས་དགོངས་ནས། །སྐྱེ་དགུ་རྣམས་ལ་ལོངས་སྤྱོད་དཔལ་འབྱོར་ཕྱིར། །རིན་ཆེན་བུམ་པ་བཟང་པོ་བཅུད་དུ་སྦས། །མངའ་ཐང་ལོངས་སྤྱོད་ཉམས་པ་གསོས་ནུས་ཀྱང༌། །རིགས་ངན་ཞིག་གིས་ངེད་ཅག་གནས་ཁང་ལ། །དཀར་དམར་གཞོབ་དང་ཤ་ཁྲག་དུག་ཏུ་གཡོས། །ཀླུ་རྒྱལ་འཁོར་བཅས་ཕོ་བྲང་ལྷོ་རུ་བཞེངས། །ངེད་ཅག་ཀླུ་འབངས་སྔོན་གྱི་ཐ་ཚིག་བཞིན། །གནས་སྐབས་ཡུལ་འདིའི་ས་བཅུད་འཛིན་པ་ལ། །མི་འདོད་ནད་ཀྱི་འཚོ་བ་དུ་མས་མནར། །ཁྱེད་ཀྱི་ཐུགས་རྗེའི་འོད་ཀྱི་བདུད་རྩི་ཡིས། །སྡུག་བསྔལ་ཀུན་ལས་སྐྱབས་པར་མཛད་དུ་གསོལ། །ཞེས་ཟེར་བས། དེའི་ནུབ་རྨི་ལམ་ལ་ཀླུའི་ཕོ་བྲང་ཡིད་དུ་འོང་བ་ཞིག་གི་སར་ཐོན་སོང་བས། མཚོ་དང་ན་བ་རྩི་ཤིང་ཐམས་ཅད་ཉམས་ཤིང༌། ཉ་སྦལ་སྦྲུལ་ལ་སོགས་པ་ཐམས་ཅད་ཀྱི་ལུས་པོ་རྣམས་རྨ་རུ་སོང༌། ཀླུ་རྣམས་ཀྱང་ཉམ་ཐག་གོས་རྒྱན་དང་བྲལ་བ་ཤ་སྟག་འདུག་པས། བདག་གིས་འདི་སྐད་སྨྲས། ཁྱེད་རྣམས་འདི་ལྟ་བུའི་མི་འདོད་པ་འོང་དོན་ཅི་རེད་དྲིས་ཚེ། ཁོང་རྣམས་ན་རེ་ངེད་ཅག་གི་གནས་ལ་ཤ་ཁྲག་གི་མེ་བཙའ་བཞག མགར་ཡུགས་དམེ་བུའི་ཁ་ཕྲུ་བཏབ། ཆུ་མིག་ལ་ཤ་ཁྲག་གིས་བསྲེ་བསླད་བྱེད་པ་སོགས་ཀྱིས་རང་གཞན་ཀུན་ལ་འདི་ལྟ་བུའི་མི་འདོད་པ་འོང་ ༤༢༧༽བ་ཡིན། ད་དུང་དེ་ལྟར་གྱི་གནོད་པ་བྱེད་ཚེ། ངེད་ཅག་གི་གནས་སྤར་འགྲོ་བ་ཡིན་ཟེར། བདག་གིས་ནད་ཀྱིས་མནར་བའི་སེམས་ཅན་ལ་སྙིང་རྗེ་དྲག་པོ་སྐྱེས་ནས། སྨན་བཅོས་དང༌། སྔགས་བཏབ་པ་སོགས་བྱས་ཚེ། ཅུང་ཟད་ཕན་ཐོག་སྣང་འཆར་ཀྱང༌། ས་མིག་ལ་སྐྱོན་སོང་བའི་རྐྱེན་གྱིས། དེ་དག་གི་མིག་ལ་ནད་བྱུང་འདུག་པས་དེ་ལ་ཕན་པ་མ་བྱུང༌། ཡུལ་དེ་ཀའི་ལྷོ་ཕྱོགས་ཀྱི་མཚམས་སུ་ཤེལ་ཀྱི་ཕོ་བྲང་ཞིག་རེ་མངོན་རེ་མི་མངོན་པ་ལྟ་བུར་འདུག་པས།

བདག་གིས་ཕ་གིའི་ཕོ་བྲང་སུ་རེད་དྲིས་ཚེ། ཁོང་རྣམས་ན་རེ། ཕ་གི་ངེད་ཅག་གི་རྒྱལ་པོའི་ཕོ་བྲང་རེད། གནས་སྤར་ཏེ་ལོ་གསུམ་ཙམ་ཡིན་ཟེར། དེ་ནས་བདག་གིས་ཁོང་རྣམས་ལ་གང་དགོས་ཀྱི་ལོངས་སྤྱོད་སྦས་ནས་ས་བཅུད་གསོས། ཁོང་རྣམས་དགའ་བའི་ཚུལ་གྱིས་རང་ལ་ཡང་དངོས་གྲུབ་ཅུང་ཟད་ཐོབ་པར་སྣང་ངོ༌། དེ་ནས་ས་དཔལ་གང་བཟང་ལ་གཡང་བུམ་སྦས་ཏེ། ཁྱད་པར་སྙི་སྨད་ན་མཚོ་དོས་ཞེས་པ་ཀླུ་མི་མགོན་དཀར་པོའི་གནས་ཡིན་པ། ཡིད་བཞིན་ནོར་བུས་སྔར་ནས་ལུང་བསྟན་དུ་གསལ་བས། དེ་ལ་གཡང་བུམ་གཏད་པ་དང༌། ཁྱད་པར་རང་གཏེར་དམར་པོ་ལྷ་གསུམ་གྱི་སྒྲོམ་བུ་ཡང་གཏེར་དུ་སྦས་ཚེ། །གཏེར་སྲུང་མངོན་སུམ་དུ་འོང་ནས་གཏེར་ཁ་གཉེར་རོ། །དེའི་དུས་ཚུལ་ཁྲིམས་རྡོ་རྗེས་སེམས་འཕྲིགས་ཟོས་ནས་འདི་སྐད་ཟེར། ཁྱེད་ཀྱིས་གཏེར་བུམ་དང་མཉམ་དུ་དངོས་རྫས་ལྕི་བ་རྡོ་ལྟ་བུ་ཞིག་མཚོ་ ༤༢༨༽ནང་དུ་འཕང་བ་དེ་ཀ་ཅི་རེད་ཟེར། བདག་གིས་ཀླུའི་གནས་ལ་དར་མཆོད་པ་མ་གཏོགས་ཅི་ཡང་མེད་སྨྲས་ཚེ། ཁོང་གིས་དངོས་རྫས་ཞིག་རེད། དར་མ་རེད་ཟེར། བདག་གིས་ཁོ་རང་གཏེར་རྫས་གཏེར་ཆོས་རྣམས་ལ་ཤིན་ཏུ་གཅེས་སྤྲས་ཆེ་བས། ཡང་གཏེར་སྦས་པ་ཡིན་ཟེར་མ་སྤོབས་ནས། འབྲལ་མེད་གཏམ་གྱིས་ཁོ་རང་གི་བློ་བྲིད་ནས་སྔར་དོན་བཏང་སྙོམས་ལ་བཞག དེ་སྐབས་ཐུགས་སྲས་སང་གིས་མཐུན་རྐྱེན་བྱས་ནས་ཨ་སྐྱབས་ནང་དུ་སོང་བས། དེའི་ནུབ་རྨི་ལམ་ལ་མཁའ་འགྲོ་གཉིས་དང༌། ཡིད་བཞིན་ནོར་བུའི་ཞལ་མཇལ་བས། བདག་གིས་ཡིད་ཤིན་ཏུ་དགའ་ནས་ལུས་ཀྱིས་ཕྱག་འཚལ་ཞིང༌། རྗེའི་ཞབས་སྤྱི་བོར་བླང་སྟེ་འདི་སྐད་གསོལ། ཨེ་མ་ཧོཿ གདོད་ནས་མངོན་པར་རྫོགས་པར་སངས་རྒྱས་ཀྱང༌། །གདུལ་བྱའི་མོས་ངོར་ཐུགས་རྗེའི་འོད་ཟེར་གྱིས། །ཡེ་ཤེས་གར་བསྒྱུར་སེམས་དཔའ་མཆོག་གི་སྐུ། །ཐམས་ཅད་མཁྱེན་པ་ཁྱེད་ལ་གུས་ཕྱག་འཚལ། །ལུས་དབང་ཡན་ལག་རི་རབ་གླིང་བཞིར་བཀོད། །བདེ་ཆེན་པདྨ་འཁོར་འདས་ཀུན་གྱི་གཞི། ། །བདེ་བ་ཆེན་པོ་བླ་མེད་མཆོད་པ་འདི། །ཐུགས་རྗེས་བདག་གཞན་ཚོགས་གཉིས་རྫོགས་ཕྱིར་བཞེས། །རྩ་རླུང་རིག་ལེའི་སྒྲིབ་པ་རྣམད་དག་ནས། །རྡོ་རྗེ་གསུམ་གྱི་རོལ་པར་བྱིན་གྱིས་རློབས། །དེང་ནས་སྐྱེ་བ་ཚེ་རབས་ཐམས་ཅད་དུ། །ཡིད་བཞིན་ནོར་བུ་ཁྱེད་དང་མི་འབྲལ་ཞིང༌། །བདེ་ཆེན་བདེ་བའི་དཔལ་ལ་ལོངས་སྤྱོད་ནས། །ཟུང་

༤༢༩༽

འཇུག་དོན་གྱི་རྟ་ཕག་སྐུ་འགྲུབ་ཤོག །ཅེས་གསོལ་བ་བཏབ་མཐར། རྗེའི་ཞལ་ནས་གཅེས་ཕྲུག་འུ་ཅག་དཔལ་རི་ལ་མཇལ་དུ་ཨེ་འགྲོ་གསུངས། བདག་གིས་ཁྱེད་དང་ལྷན་དུ་ཡིན་ན་འགྲོ་ཞུས་ཚེ། མཁའ་འགྲོ་གཉིས་ཀྱིས་དར་གྱི་འདོ་ལིའི་སྟེང་དུ་ངེད་ཡབ་ཡུམ་བཞག་ནས་ལྷོ་ནུབ་ཀྱི་ནམ་མཁའ་ལ་ཇེ་མཐོ་བྱས་ཏེ་སོང་ཚེ། ཡུལ་ཡིད་དུ་འོང་བ་ཞིག་ཏུ་དཔའ་བོ་དཔའ་མོའི་འདུ་ཚོགས་ཞིག་འདུག དེའི་དབུས་ན་རང་གི་དད་པ་ཐོབ་པའི་བླ་མ་རྫོགས་ཆེན་མཁན་པོ་གཞན་ཕན་མཐའ་ཡས་རེད་ཟེར་བ་ཞིག་ཡེ་ཤེས་སྒྱུ་མའི་སྐུའི་རྣམ་པར་འཇའ་འོད་ཀྱི་ཀློང་དུ་ཚོགས་རྗེ་མཛད་འདུག་པ་མཐོང་ཚེ། བདག་གི་བསམ་པ་ལ། ཁོང་བྱང་ཆུབ་སེམས་དཔའ་ཆེན་པོས་ཚོགས་ཀྱི་མཆོད་པ་མཛད་འདུག་པས། བདག་གིས་རང་གཞན་ཀུན་གྱི་དོན་དུ་སྨོན་ལམ་རྣམ་དག་ཞིག་བཏབ་ན། ཚོགས་ཞིང་ཡུལ་གཉན་པོ་ཡིན་པས། སྨོན་ལམ་འགྲུབ་སླ་འོང་སྙམ་ནས་འདི་སྐད་གསོལ། ཨེ་མ་ཧོཿ གདོད་ནས་རྣམ་དག་མངོན་པར་བྱང་ཆུབ་ཀྱང༌། །གཞན་ཕན་འགྲོ་ལ་ཐུགས་རྗེ་ལྷག་པ་ཡི། །དགའ་བའི་རང་གཟུགས་སེམས་དཔའ་མཆོག་གི་གཟུགས། །འདྲེན་མཆོག་དམ་པ་ཁྱེད་ལ་གུས་ཕྱག་འཚལ། །ལུས་དབང་རི་རབ་གླིང་བཞི་ཡན་ལག་ལྔ། །དབྱིངས་ཡེ་འདུ་འབྲལ་མེད་པ་འཁོར་འདས་གཞི། །མཉམ་སྦྱོར་རིག་སྟོང་ཟག་མེད་མཆོད་པ་འབུལ། །བདེ་སྟོང་འཛིན་པ་བྲལ་བའི་ངང་དུ་བཞེས། །ཡང་དག་ལམ་ ༤༣༠༽སྟོན་རྡོ་རྗེ་སློབ་དཔོན་དྲུག །ལམ་གྲོགས་མཆེད་བཞི་སྔགས་གསུམ་ཕྱག་རྒྱ་བཞིའི། །རྩ་བ་སྐུ་གསུང་ཐུགས་ཀྱི་དམ་ཆིག་རྣམས། །འགལ་ཉམས་ཞིག་འདས་ཅི་མཆིས་མཐོལ་ལོ་བཤགས། །བདེ་གཤེགས་སྙིང་པོའི་ངང་མདངས་ཡེ་ཤེས་ལམ། །རྒྱུ་དང་འབྲས་བུའི་ཐེག་པར་རབ་འཇུག་ནས། །རང་འབྲས་མངོན་གྱུར་སྲིད་མཚོ་ལས་བརྒལ་བའི། །བསོད་ནམས་དགེ་ཚོགས་ཀུན་ལ་རྗེས་ཡི་རང༌། །སྙིགས་མ་ལྔ་དུས་འགྲོ་རྣམས་ཉོན་མོངས་རགས། །བསམ་སྤྱོད་ལོག་སྒྲིབ་སྐྱོ་སུན་མི་མངའ་བར། ཁམས་དབང་མོས་པ་དང་མཐུན་གདམས་པའི་ལུང༌། །ཐེག་གསུམ་ཆོས་འཁོར་རབ་ཏུ་བསྐོར་བར་བསྐུལ། །ཇི་སྲིད་འཁོར་བའི་རྒྱ་མཚོ་མ་སྟོང་བར། །དེ་སྲིད་བསྟན་དང་འགྲོ་ལ་ཕན་དོན་དུ། །མགོན་ཁྱེད་སྐུ་ཚེ་ཞབས་པད་བསྐལ་བརྒྱའི་བར། །མི་འགྱུར་རྡོ་རྗེའི་ཁྲི་ལ་བཞུགས་གསོལ་འདེབས། །འདིས་མཚོན་བདག་གིས་དུས་གསུམ་བསགས་པའི་དགེ། །ཐོས་བསམ་བསྒོམ་དང་འཆད་རྩོད་བརྩམས་པ་ཡི། །དགེ་ཚོགས་ཅི་མཆིས་འགྲོ་བ་ཡོངས་ལ་བསྔོ། །ཀུན་ཀྱང་མི་གནས་གཏན་སྲིད་ཟིན་པར་ཤོག

།ཅེས་གསོལ་བ་བཏབ་པའི་ཚེ། ཁོང་གིས་མཁྱེན་པའི་ཚུལ་མཛད་ནས། དཔལ་རིའི་ཕྱོགས་སུ་སྡིག་མཛུབ་ཀྱིས་བརྡ་མཛད་འདུག བདག་གིས་མཁའ་འགྲོ་གཉིས་ལ། ཕ་གིའི་རྣལ་འབྱོར་བའི་བརྡ་དོན་ཅི་ལགས་ཞུས་པས། མཁའ་འགྲོ་གཉིས་ན་རེ་རྣལ་འབྱོར་པའི་བརྡ་དོན་ཁོང་དང་དཔལ་རི་ནས་མཇལ་ ༤༣༡༽འོང་གསུངས་པ་རེད་ཟེར། དེ་ནས་སོང་བའི་ཤར་ཕྱོགས་ན་མངོན་པར་དགའ་བའི་ཞིང་ཁམས་རེད་གསུངས་པ་དང༌། ལྷོ་ཕྱོགས་ན་དཔལ་དང་ལྡན་པའི་ཞིང་དང༌། ནུབ་ཕྱོགས་ན་བདེ་བ་ཅན་གྱི་ཞིང་དང༌། བྱང་ཕྱོགས་ན་ལས་རབ་གྲུབ་པའི་ཞིང་དང༌། ཤར་ལྷོ་ན་རི་བོ་གྲུ་འཛིན་གྱི་ཞིང་དང༌། ལྷོ་ནུབ་ན་གཡུ་ལོ་བཀོད་པའི་ཞིང་ཁམས་དང༌། ནུབ་བྱང་ན་ཤམ་བྷ་ལ་ཡི་གནས་དང༌། བྱང་ཤར་ན་མ་ལ་ཡ་ཡི་གནས་མཆོག་རེད་གསུངས་པ་དང༌། དབུས་ཕྱོགས་ན་དཔལ་རིའི་ཕོ་བྲང་དང༌། དེའི་སྟེང་ཕྱོགས་ན་འོག་མིན་སྟུག་པོ་བཀོད་པའི་ཞིང་ཁམས་རྣམས་སྣང་བ་གཅིག་གིས་ཁྱབ་པའི་བར་དུ་སྣང་ཞིང༌། ཞིང་ཁམས་ཐམས་ཅད་ཕྱོགས་དང་མཐུན་པའི་ཁ་དོག་འབར་ཞིང༌། གཞལ་ཡས་ཁང་རང་བྱུང་ལྷུན་གྱིས་གྲུབ་པའི་ཕོ་བྲང་ཚད་དང་མཚན་ཉིད་ཡོངས་སུ་རྫོགས་པ་དང༌། བརྟེན་པའི་ལྷ་ཚོགས་རྣམས་ཀྱང་རང་རང་གི་རིགས་ལ་འཁོར་བྱང་ཆུབ་སེམས་དཔའ་དང་སེམས་མ་དང༌། རིག་འཛིན་དཔའ་བོ་དཔའ་མོ་དང༌། དགེ་འདུན་དགྲ་བཅོམ་པ་ལ་སོགས་པའི་འཕགས་པའི་ཚོགས་དཔག་ཏུ་མེད་པས་བསྐོར་བ་མཁའ་ཁྱབ་དང་མཉམ་པ་དང༌། གཞལ་ཡས་ཁང་ལ་ཕྱི་ནང་མེད་ཅིང༌། དྭངས་གསལ་སྒྲིབ་གཡོགས་དང་བྲལ་བར་གནས་པ། ནང་གི་སྟོན་འཁོར་ཐམས་ཅད་མ་འདྲེས་སོ་སོར་གསལ་བར་མཇལ་བའོ། །དེ་ནས་དཔལ་རིའི་ཕོ་བྲང་གི་བཀོད་པ་ནི། རིན་པོ་ཆེ་སྣ་ཚོགས་ལས་གྲུབ་ ༤༣༢༽པའི་ས་གཞི་རྒྱ་ཆེ་ལ་ཁྱོན་ཡངས་པ། མནན་ན་ནེམ་ཞིང་བཏེགས་ན་འཕར་བ། ཕྱོགས་བཞིར་སྨན་གྱི་སྤངས་རི་ལ་དྲི་བཟང་གི་ན་བུན་འཐུལ་བ། ཁ་དོག་སྣ་ཚོགས་བཀྲ་བའི་པདྨ་དང་ཆུ་སྐྱེས་ལ་སོགས་པས་ཡོངས་སུ་མཛེས་པ། ཕྱོགས་རྣམས་སུ་ཆུ་མིག་དང༌།

ཁྲུས་ཀྱི་རྫིང་བུ་ལ་སོགས་ཡན་ལག་བརྒྱད་དང་ལྡན་པ། གསེར་གྱི་བྱེ་མ་དང༌། གཡུ་ཡི་ནེའུ་གསེང་ཀུན་ཏུ་བརྡལ་བ། དེ་དག་གི་མཐའ་འཁོར་དུ་དཔག་བསམ་གྱི་ཤིང་ལ་སོགས་པས་རྒྱ་ཡོངས་སུ་མ་ཆད་པར་བསྐོར་བ། ཡལ་འདབ་རྣམས་ལ་དར་དང་རིན་པོ་ཆེའི་དྲྭ་བ་དང༌། དྲྭ་བ་ཕྱེད་པ་དང༌། ལྷ་ཡི་གོས་པཉྩ་ལི་ཀས་བརྒྱན་པ་དང༌། སངས་རྒྱས་བྱང་སེམས་ཀྱི་སྤྲུལ་པའི་བྱ་རིགས་སྐད་སྙན་མང་པོས་དམ་པའི་ཆོས་ཀྱི་སྒྲ་རྒྱུན་མི་འཆད་པར་སྒྲོགས་ཤིང༌། ཡན་ལག་བརྒྱད་ལྡན་གྱི་མཚོ་ལ་འཁོར་ཞིང༌། དཔག་བསམ་གྱི་ཤིང་ལ་འབབ་པ། ཞིང་ཁམས་དེའི་ཕྱི་ལ་རྒྱ་མཚོ་ཆེན་པོས་འཁོར་བར་བསྐོར་ཞིང༌། རང་བཞིན་གྱིས་བསྒྲིད་དཀའ་བ། དེའི་ཕྱི་ལ་རི་ཐམས་ཅད་ཀྱི་རྩེ་མོ་ཟངས། སྐེད་པ་གནམ་ལྕགས། རྩ་བ་རྡོ[ རྗེ ]ཕ་ལམ་ལས་གྲུབ་པས་ཡོངས་སུ་བསྐོར་བ། བར་སྣང་ཐམས་ཅད་འཇའ་འོད་ལྔ་ལྡན་གྱི་དྲྭ་བ་དང༌། དྲྭ་ཕྱེད་དང༌། འོད་ཟླུམ་ལ་སོགས་པས་གང་ཞིང༌། དེ་དག་གི་ཀློང་དུ་མཆོད་པའི་ལྷ་མོ་བཅུ་དྲུག་གིས་ཕྱི་ནང་གསང་བའི་མཆོད་རྫས་དུ་མ་ཐོགས་པ་དང༌། གཞན་ཡང་ལྷའི་བུ་དང་བུ་མོ་མང་པོས། གདུགས་དང༌། རྒྱལ་མཚན་ ༤༣༣༽དང་བ་དན་དང༌། རྔ་ཡབ་དང༌། ནོར་བུའི་ཕྲེང་བ་དང༌། རྔ་དང་རོལ་མོ་དང༌། གསང་བའི་རྔེའུ་ཆུང་དང༌། སིལ་སྙན་དང༌། ཏིང་ཏིང་ཤག་དང༌། ཅང་ཏེའུ་དང༌། གླིང་བུ་དང༌། དུང་ཆེན་དང་རྒྱུད་མང་དང༌། སུམ་འགྱུར་དང༌། དུང་དཀར་ལ་སོགས་པའི་སྙན་དབྱངས་རོལ་མོའི་ཚོགས་ཀྱིས་ལྷ་ཚོགས་རྣམས་ལ་མཆོད་ཅིང༌། བཀུར་སྟི་བསྟོད་པ་བགྱིས་པ་དང༌། ཞིང་ཁམས་དེ་ལྟ་བུའི་དཀྱིལ་དུ་རིན་པོ་ཆེ་སྣ་ཚོགས་ལས་གྲུབ་པའི་ལྕགས་རི་དཔང་མཐོ་ལ་རྒྱ་མ་ཆད་པས་བསྐོར་ཞིང་སྒོ་བཞི་དང་ལྡན་པ། ཤར་སྒོ་ཤེལ་ལ་པདྨ་རཱ་གས་ཁ་བད་བྱས་ཤིང་རིན་ཆེན་སྣ་ཚོགས་ཀྱི་མཛེས་ཚོན་མིག་མང་རིས་སུ་ཡོད་པ། ལྷོ་སྒོ་གསེར་བཙོ་མ་ལས་གྲུབ་ཅིང་ཁ་བད་བཻཌཱུརྻ་དང་རིན་ཆེན་མིག་མང་གིས་བརྒྱན་པ། ནུབ་སྒོ་པདྨ་ར་ག་ལ་རིན་ཆེན་སྦུར་ལེན་གྱི་ཁ་བད་དང་མཛེས་ཚོན་གྱིས་བརྒྱན་པ།

བྱང་སྒོ་ཨིནྡྲ་ནི་ལེ་ལ་ཁ་བད་གསེར་དང་རིན་ཆེན་སྣ་ཚོགས་ཀྱིས་མཛེས་ཚོན་བཏབ་པ། དེ་དག་གི་སྒོ་སྐྱོང་རྒྱལ་པོ་བཞིས་མཛད་ཅིང༌། རང་བཞིན་པ་རྣམས་བསྒྲོད་ངལ་བ། དེའི་ནང་དུ་རིན་པོ་ཆེའི་སྤང་ལེབ་ཁོར་མོ་ཡུག་ཏུ་ཡོད་པ། དེ་དག་གི་དབུས་སུ་སྐུ་གསུམ་སྤྲུལ་པའི་ཕོ་བྲང་ཚད་དང་མཚན་ཉིད་ཡོངས་སུ་རྫོགས་པའི་སྟེང་ཁང་ན་རྒྱལ་བ་འོད་ཀྱི་ཕུང་པོ་ལ། ཕྱོགས་བཅུའི་སངས་རྒྱས་རྣམས་ཀྱིས་བསྐོར་བ་དང༌། བར་ཁང་ལ་འགྲོ་འདུལ་འཕགས་པའི་ལྷ་མཆོག་ལ། བྱང་ཆུབ་སེམས་ ༤༣༤༽དཔའི་ཚོགས་ཀྱིས་བསྐོར་བ་དང༌། འོག་ཁང་ན་རིན་པོ་སྣ་ཚོགས་ཀྱི་ཁྲིའི་ཁར་ཐབས་ཤེས་པདྨའི་སྟེང་ན། གུ་རུ་མཚོ་སྐྱེས་རྡོ་རྗེ་ལ། ཐུགས་སུ་བྱོན་པའི་མཁའ་འགྲོ་ལྔ་དང༌། གཞན་ཡང་གྲུབ་ཆེན་རྗེ་འབངས་ཚོགས་ཀྱིས་བསྐོར་བ་དང༌། གཞལ་ཡས་བར་ཁྱམས་དང༌། སྨན་གྱི་སྤང་རི་ལ་སྔོན་བྱོན་བསྟན་པའི་བདག་པོ། གུ་རུའི་ཐུགས་ཀྱི་འོད་ཟེར་ལ་འཁྲུངས་པའི་གཏེར་ཆེན་རྣམས་ཀྱིས་རང་རང་གི་འཁོར་ལ་ཆོས་སྟོན་པ་སོགས་མཛད་ནས། ཞིང་དང་གཞལ་ཡས་རྣམས་ཀྱང་རིགས་དང་མཐུན་པར་རང་བྱུང་ལྷུན་གྲུབ་ཏུ་སྣང་བའོ། །དེ་ནས་བདག་གིས་གུ་རུ་རྗེ་འབངས་སྟོན་འཁོར་མཇལ་བ་དང་མཉམ་དུ། ལུས་བ་སྤུ་གཡོ། མིག་མཆི་མ་འཁྲུགས། སེམས་དད་པ་ཆེན་པོས་གསོལ་བ་འདི་ལྟར་བཏབ་པ། ཨེ་མ་ཧོཿ རང་སྣང་དག་པ་པདྨ་འོད་ཀྱི་ཞིང༌། །བཀོད་པ་རབ་རྫོགས་ལྷུན་གྲུབ་གཞལ་ཡས་དབུས། །མ་ཆགས་སྐྱོན་བྲལ་པད་ཟླ་རྒྱས་པའི་སྟེང༌། །རྣམ་འདྲེན་སངས་རྒྱས་གུ་རུ་མཚོ་སྐྱེས་རྗེ། །སྤྲུལ་པའི་མཁའ་འགྲོ་རྗེ་འབངས་གྲུབ་བརྙེས་ཚོགས། །བདག་བློ་མོས་པའི་དཔལ་དུ་ཡོངས་ཤར་བ། །སྐུ་ཡི་འོད་ཀྱིས་སངས་རྒྱས་ཞིང་ཀུན་ཁྱབ། །གསུང་གིས་གང་འདུལ་གསང་སྔགས་ཆོས་སྒྲ་སྒྲོགས། །ཐུགས་ཀྱི་དགོངས་པས་ལས་ཅན་རྗེས་སུ་འཛིན། །བཀའ་དྲིན་འཁོར་མེད་རྣམས་ལ་གུས་ཕྱག་འཚལ། །དངོས་ཡིད་ལས་སྤྲུལ་ཕྱི་ནང་མཆོད་པ་འབུལ། །སྒོ་གསུམ་མི་དགེའི་ལས་

༤༣༥༽ཀུན་མཐོལ་ལོ་བཤགས། །རང་གཞན་དགེ་ཚོགས་ཀུན་ལ་རྗེས་ཡི་རང༌། །གང་ལ་གང་འདུལ་ཆོས་འཁོར་བསྐོར་བར་བསྐུལ། །དམ་པ་མྱ་ངན་མི་འདའ་བཞུགས་གསོལ་འདེབས། །ཀུན་ཀྱང་སངས་རྒྱས་ཐོབ་པའི་རྒྱུ་རུ་བསྔོ། །བདག་དང་བདག་ལ་འབྲེལ་ཐོག་སེམས་ཅན་ཀུན། །འདི་ནས་སྣང་བ་གནས་སུ་འགྱུར་མ་ཐག །སྐྱེ་བ་གཞན་གྱིས་བར་མ་ཆོད་པ་རུ། །ཟངས་མདོག་དཔལ་གྱི་ཕོ་བྲང་འདིར་སྐྱེས་ནས། །སྒྲིབ་གཉིས་བག་ཆགས་མ་ལུས་ཀུན་དག་སྟེ། །པད་འབྱུང་སྟོན་འཁོར་ཞལ་མཇལ་གསུང་ཐོས་ནས། །ཟབ་གསང་ཆོས་ཀྱི་དཔལ་ལ་ལོངས་སྤྱོད་ཅིང༌། །ས་དང་ལམ་བསྒྲོད་རིམ་པར་མི་ལྟོས་པར། །སྟོན་འཁོར་དགོངས་པ་དབྱེར་མེད་སངས་རྒྱས་ཤོག། ཅེས་སྨོན་ལམ་བཏབ་མཐར༌། ཨ་མ་ཇོ་མོ་དང༌། རྡོ་རྗེ་མཚོ་གཉིས་བྱོན་ནས་ཐུགས་བརྩེ་བའི་ཚུལ་གྱིས་འདི་སྐད་གསུངས། ཨེ་མ་རིགས་ལྡན་ལས་འཕྲོ་ཅན། །གནས་འདོར་བྱོན་པ་ངོ་མཚར་ཆེ། །གདོང་དམར་བོད་ཀྱི་ཡུལ་ཁམས་སུ། །འགྲོ་དོན་གདུལ་བྱ་ཇི་ལྟར་བྱུང༌། །གྲོགས་དང་ཆོས་འཛིན་གང་དང་ཕྲད། །ཟབ་གཏེར་དར་རྒྱས་ཇི་ལྟར་བྱུང༌། །རྟེན་འབྱུང་རྡོ་རྗེའི་ཕུང་པོ་དང༌། །འབྲེལ་བའི་ལས་ལྡན་ཅི་ཙམ་སྨིན། །ཐབས་མཁས་ཐུགས་རྗེའི་འོད་ཟེར་གྱིས། །དོན་གཉིས་མཐར་ཕྱིན་ཅི་འདྲ་བྱུང༌། །སྔོན་སྨོན་བསོད་ནམས་བཟང་པོའི་མཐུས། །ད་ལྟ་གུ་རུ་སྟོན་འཁོར་མཇལ། །རིགས་ལྡན་བདེ་ཆེན་བདེ་བའི་བདག །དཔའ་བོ་དཔའ་ ༤༣༦༽མོའི་ཚོགས་གྲལ་དུ། །བྱོན་ལ་རང་སྐལ་དངོས་གྲུབ་ཞུས། །ཞེས་གསུངས་ཏེ། ངེད་ཅག་ཕོ་བྲང་ནང་དུ་བྱོན་པར་དགོངས་ཚེ། བདག་གིས་འདི་སྐད་ཞུས། ཨེ་མ། རྒྱལ་བའི་ཡུམ་གྱུར་རྡོ་རྗེ་རྣལ་འབྱོར་མ། །སྣ་ཚོགས་ཐབས་ཀྱིས་འགྲོ་ཀུན་བུ་བཞིན་སྐྱོང༌། །མི་མོའི་ཚུལ་གྱིས་གསང་སྔགས་བསྡུ་བ་མཛད། །སངས་རྒྱས་པདྨའི་ལྕམ་གཅིག་ཁྱེད་མིན་ནམ། །བདག་ཅག་རྗེས་འཇུག་བུ་ལ་ཐུགས་རྗེས་གཟིགས། །བྱམས་བརྩེའི་ཐུགས་ཀྱིས་ཡལ་བར་མ་དོར་བར། ཁོ་མོ་བདག་ལ་དགོངས་ཤིང་གསན་དུ་གསོལ། །བདག་ནི་སྐྱེ་དམན་ན་ཆུང་ཉམ་ཕྲ་བས། །གདོང་དམར་བོད་དུ་འགྲོ་དོན་ག་ལ་སྲིད། །དུས་ནི་མི་འགྱུར་མི་རྣམས་འགྱུར་བའི་རྟགས། །བཙུན་པས་ཚུལ་ཁྲིམས་མི་བསྲུང་རླུང་ལ་བསྐུར། །སྔགས་པས་སེམས་བསྐྱེད་དམ་ཚིགས་མེ་རུ་བསྲེགས། །སྒོམ་ཆེན་མི་ཚེ་ཆོས་སུ་རློམས་བྱས་ཀྱང༌། །ཉམས་ལེན་ཏིང་འཛིན་ཕྲག་དོག་བསྒོམ་པ་དང༌། །འབད་རྩོལ་བྱ་བ་ནོར་ལ་བྱེད་པ་མཐོང༌། །མཁས་པ་ཡོན་ཏན་ཁ་ནས་གྱེར་གྱུར་ཀྱང༌། །ཐོས་ཤེས་གནས་གོལ་ང་རྒྱལ་ལམ་ཁྱེར་བྱེད། །གྲུབ་ཐོབ་ཡུལ་གྲོང་ཉུལ་ཞིང་ནག་ཆང་སྤྱོད། །བཙུན་མས་ལུས་མི་ཐུབ་ཅིང་བུ་རྒྱུད་གསོད། །སྐྱེ་བོས་མནའ་ཟ་སྡེ་འཁྲུག་ནང་དམེ་བྱེད། །ཆོས་པ་རྣམས་ཀྱི་ཆོས་བཞིན་མི་བྱེད་པར། །བཀའ་ལ་རས་ཆོད་བླ་མར་དམོད་ཅིང་གཤེ། །གསང་སྔགས་ལམ་ལ་སྐྱོན་དུ་ལྟ་ཞིང་འཛེམ། །ཐབས་གཉིས་སྒོ་སྦྱོར་ཕྲ་བའི་སྒོ་གསུམ་(

རྩི་ཐིག ༤༣༧༽ རླུང་གསུམ )ཉམས། །ཆོས་དང་ཆོས་མིན་དབྱེ་བ་ནོར་གྱིས་བྱེད། །དེ་ལ་སོགས་པའི་སྙིགས་དུས་རང་མཚང་ངོམ། །དམན་པ་བདག་འདྲས་སྐྱོབ་པར་མི་ནུས་ཤིང༌། །རྒྱལ་བསྟན་ཉམས་གསོའི་དོན་གཉིས་ཅིའི་ཕྱིར་འབྱུང༌། །གྲོགས་དང་ཆོས་འཛིན་གཞན་རྐྱེན་སབྟས་བསྒྲིབ། །སྐལ་ལྡན་མཆིས་ཀྱང་ཀུན་གྱིས་ལོག་ལྟ་བྱེད། །ཟབ་པའི་མན་ངག་རིན་ཆེན་གཏེར་གྱི་མཛོད། །བརྐུས་ནོར་བཞིན་དུ་སྦས་གསང་མ་བྱས་ན། །སྐལ་ལྡན་རེ་ཙམ་མ་གཏོགས་སྟོན་ཡུལ་དབེན། །དེ་ཕྱིར་ཁོ་མོ་བདག་གིས་འགྲོ་བའི་དོན། །དངོས་ཅན་མི་ལས་དངོས་མེད་ལྷ་འདྲེ་དང༌། །ཉམ་ཐག་གནས་ངན་འཁྱམས་པའི་འགྲོ་བ་མང༌། །བཟང་འབྲལ་དཀོན་ཅིང་ངན་འབྲེལ་ཤུགས་ཀྱིས་འདུས། །ད་ནི་འཇིག་རྟེན་ཡུལ་དུ་བདག་མི་འགྲོ། །ཕར་ལ་དྲང་པོར་བཤད་ཀྱང་ཚུར་ལ་སྡང༌། །ཆོས་མཐུན་བྱ་བ་སྣ་གཅིག་མི་བརྩོན་ཞིང༌། །རང་གཞན་ཕུང་བྱེད་ལས་ལ་རྟག་ཏུ་འབད། །སྨིན་གྲོལ་ཐོབ་ཀྱང་གདམས་པ་ཁུར་མི་ལེན། །ལས་འབྲས་ཐོས་ཀྱང་བླང་དོར་གནས་མི་ཤེས། །ཕ་བུ་ཡིན་ཀྱང་སྙིང་པོ་བློ་གཏད་མེད། །འགྲོ་དོན་ཕར་ཞོག་རང་འབྲས་བརླག་ངེས་པའི། །གནས་ངན་དེ་དག་བདག་གིས་སྤང་བར་འདོད། །ཅེས་ཞུས་ཚེ། རྗེ་མོའི་ཞལ་ནས་རིགས་ལྡན་མ་ད་དུང་ཁྱོད་ཀྱི་ཕྲིན་ལས་མ་རྫོགས་པ་ཡིན་པས། སེམས་བསྐྱེད་ཀྱི་གོ་ཆ་མ་ཞན་པར། མཁའ་འགྲོའི་ཞལ་ལུང་བཞིན་དུ་སྒྲུབས་དང༌། ངེད་ཅག་ནས་གྲོགས་དན་བྱེད། ཁྱད་ ༤༣༨༽པར་གཏེར་སྟོན་གྱི་ཕྲིན་ལས་ཐབས་གྲོགས་ཆོས་བདག་རྣམས་ལ་རག་ལས་ཡོད་པས། རྟེན་འབྲེལ་བཏང་སྙོམས་ལ་མ་བཞག་པར་ཚུལ་བཞིན་དུ་སྤྱོད་པ་གལ་ཆེ་གསུངས། ཡང་བདག་གིས་ལུས་དམན་བདག་གི་སྒོ་གསུམ་གྱི་བྱ་བས། གུ་རུ་ཡབ་ཡུམ་གྱི་ཐུགས་བཞེད་བསྒྲུབ་ནུས་པ་ཞིག་དང༌། སེམས་ཅན་ལ་ཕན་ཐོག་ཅུང་ཟད་སྲིད་ནས་དོན་གཉིས་ཕྲན་བུ་རེ་འགྲུབ་ན། གནས་སྐབས་ཕྱིར་འགྲོ་དགོས་ཀྱང་སྡུག་བསྔལ་མི་བཟོད་པར་ཅི་ཐབས། མཐུན་རྐྱེན་ཇི་ལྟར་མཛད་ཁྱེད་རྣམས་དགོངས།

ང་རང་མནར་མེད་ཀྱི་གནས་སུ་འགྲོ་དགོས་པ་དང༌། འཇིག་རྟེན་མི་ཡུལ་དུ་འགྲོ་དགོས་པ་གཉིས་ཀྱི་སྡུག་བསྔལ་ལ་ཁྱད་པར་མེད་ཀྱང༌། རང་གི་བྱང་ཆུང་སེམས་དཔའི་བསླབ་པ་ལ་འགལ་བ་འགྲོ་སྙམ་ནས། རང་སེམས་ཁོང་དུ་ཆུད་པར་བྱས་ཏེ། སེམས་ཅན་གཅིག་གི་དོན་ལ་ཡང་ལན་གྲངས་མང་པར་ཕྱིར་འགྲོ་དགོས་ཀྱང་བཟོད་པར་ཨེ་ཐུབ་ལྟ་བ་ལས་འོས་མེད་པ་འདྲ་ཞུས་ཚེ། རྡོ་རྗེ་མཚོས་རིགས་ལྡན་མ་དེ་ལྟར་སེམས་ཅན་གཅིག་གི་དོན་བྱེད་ནུས་ཚེ། གུ་རུ་ཡབ་ཡུམ་གྱི་ཐུགས་བཞེད་འགྲུབ་པ་ཡིན་ནོ། །དམ་པའི་ཆོས་ཟབ་མོ་ལེའུ་གཅིག་གཏན་ཕབ་བྱས་ཚེ། འགྲོ་དོན་སྣ་གཅིག་མ་འབྱུང་ཡང༌། གུ་རུ་ཡབ་ཡུམ་གྱི་ཐུགས་བཞེད་འགྲུབ་པ་ཡིན་ནོ། །སྡོམ་དམ་ལ་མངོན་ལྐོག་མེད་པར་འགྲོ་བའི་དོན་ཁོ་ནར་བརྩོན་ཚེ། ལོག་ལམ་སྐྱེ་འགྲོས་གཤེ་བསྐུར་བྱེད་ཀྱང༌། གུ་རུ་ཡབ་ཡུམ་གྱི་ཐུགས་ ༤༣༩༽བཞེད་སྐོང་བ་ཡིན་ནོ། །ཅིའི་ཕྱིར་ཞེ་ན་འགྲོ་བའི་ལས་མ་ཟད་བར་དུ། །གུ་རུའི་ཐུགས་རྗེའི་ཕྲིན་ལས་མི་ཟད། དེ་མ་ཟད་བར་དུ་རྟག་ཁྱབ་ལྷུན་གྲུབ་ཆེན་པོར་འགྲོ་བ་གང་ལ་འདུལ་དུ་སྟོན་ཅིང༌། འཁོར་བ་དོང་ནས་སྤྲུགས་པར་མཛད་པ་ཡིན་པས་ན། ཁྱོད་ཀྱང་དེ་ལྟར་བསྟན་དང་འགྲོ་བའི་དོན་དུ་ཐུགས་བསྐྱེད་རྣམ་པར་དག་པའི་གོ་བགོས་ཤིག་དང༌། མ་འོངས་དུས་ལ་བབ་ཚེ་འབྲེལ་ཐོག་སེམས་ཅན་དང་བཅས་པ་ཞིང་འདིར་སྐྱེ་ཞིང༌། ཁྱོད་ཀྱང་ང་དང་གཉིས་སུ་མེད་པར་འགྱུར་བར་ངེས་སོ་གསུངས། དེ་ནས་འདུ་བ་ཐམས་ཅད་ཀྱིས་ཚོགས་ཀྱི་འཁོར་ལོ་རྒྱ་ཆེན་པོ་མཛད་ཅིང༌། ཁྱད་པར་བཀའ་འདུས་ཆོས་ཀྱི་རྒྱ་མཚོའི་དཀྱིལ་འཁོར་གྱི་ཞལ་ཕྱེས་ནས། རྗེ་འབངས་རང་རང་རྣམས་ལ་སྨིན་གྲོལ་བསྩལ་ནས་བཀའ་ཡི་བསྡུ་བ་མཛད་ཅིང༌། དཔེ་མཛོད་ཐམས་ཅད་འཕྲུལ་གྱི་ཟ་མ་ཏོག་ལ་རྒྱས་གདབ་ནས། རྗེས་སུ་འཇུག་པ་རྣམས་ལ་ཕ་ཕོགས་སུ་གནང་ཞིང་ཐུགས་བསྐྱེད་མཛད་པ་སོགས་དང༌། ཁྱད་པར་ཡིད་བཞིན་ནོར་བུས་ང་རང་གི་སྒྲུབ་སྡེའི་དཔལ་བོ་མཛད་ཅིང་སྨིན་གྲོལ་ལ་བཀོད་ནས།

ཡེ་ཤེས་མཚོ་རྒྱལ་གྱིས་ཐུགས་བརྩེ་བ་ཆེན་པོས་རྗེས་སུ་བཟུང་སྟེ། ཡང་གསང་མཁའ་འགྲོའི་ཐུགས་ཏིག་གི་ཆོས་སྐོར་བམ་པོ་ལྔ་བཅུ་རྩ་བརྒྱད་ཀྱི་ཤོག་སེར་རྣམས་སྙམ་བརྒྱུད་ཀྱི་ཚུལ་དུ་བདག་ལ་གཏད་ནས་བརྡ་དབང་བསྐུར་གསང་མཚན་དུ་མཁའ་འགྲོ་དགྱེས་པའི་རྡོ་རྗེ་བཏགས་ནས་གཏད་རྒྱ་ ༤༤༠༽སྨོན་ལམ་མཛད་དོ། །དེ་ནས་སྟོན་འཁོར་ཚིམས་པ་དྲུག་ལྡན་ལ་རོལ་སྐབས། གུ་རུའི་སྐུ་ཡི་གཟུངས་མ་བརྒྱད་ལས་རང་འདྲ་བ་བརྒྱད་དུ་སྤྲུལ་ནས། སྟོན་འཁོར་རྣམས་ལ་བདེ་བ་ཆེན་པོའི་གླུ་དབྱངས་འདི་གསུངས་པ། ཨ་ཧོཿ སྣང་སྲིད་དག་པ་རབ་འབྱམས་ཡོངས་གྲུབ་ཀྱི་དཀྱིལ་འཁོར། །ཆོས་སྐུ་དག་པ་གཉིས་ལྡན་རིགས་འདུས་ཀྱི་བླ་མ། །གཟུགས་སྣང་དག་པ་རབ་འབྱམས་རྗེ་འབངས་ཀྱི་ཚོམ་བུ། །འདོད་ཡོན་དག་པ་རབ་འབྱམས་འདུ་བ་ལ་ཕེབས་ནས། །བདེ་སྟོང་དག་པ་རབ་འབྱམས་གླུ་གར་ལ་རོལ་མཛོད། །ཆོས་ཉིད་དག་པ་རབ་འབྱམས་དངོས་གྲུབ་ཡང་ཞུའོ། །ཞེས་རྡོ་རྗེའི་གླུ་གར་གྱི་མཆོད་པ་བསམ་གྱིས་མི་ཁྱབ་པ་མཛད་དོ། །ཡང་ཞུས་ལན་དུ། གིང་ཆེན་བརྒྱད་ཀྱིས་རྔ་ཆུང་གི་སྒྲ་ལ་དྲངས་ནས་གླུ་གར་འདི་ལྟར་བྱེད། ཨ་ལ་ལ་ཧོ་ཨེ་མ་ཧོ། །གཅིག་ནི་མཉམ་ཉིད་ཆོས་སྐུའི་བྲོ། །ལྷུན་གྲུབ་སྐུ་དང་ཡེ་ཤེས་རྫོགས། །ཡེ་སྟོང་མཐའ་བྲལ་ཆེན་པོའི་གར། །གསལ་སྟོང་ཟུང་འཇུག་ཀློང་དུ་འཆམ། །གཉིས་ནི་བདེ་ཆེན་ཡེ་ཤེས་བྲོ། །རླུང་སེམས་ཡེ་ཤེས་ཕྱག་རྒྱ་ཡི། །དགའ་ཆེན་ལྷན་སྐྱེས་ཆེན་པོའི་གར། །བདེ་སྟོང་ཟུང་འཇུག་ངང་དུ་འཆམ། །གསུམ་ནི་དག་པ་རབ་འབྱམས་བྲོ། །གདན་གསུམ་དཀྱིལ་འཁོར་གཅིག་ཏུ་རྫོགས། །སྣང་སྲིད་གཞིར་བཞེངས་ཆེན་པོའི་གར། །རིག་སྟོང་ཟུང་འཇུག་ཀློང་དུ་འཆམ། །དག་མཉམ་ཆོས་སྐུའི་ཕོ་བྲང་དུ། །རང་བྱུང་ལྷུན་གྲུབ་སྟོན་འཁོར་རྫོགས། །གསང་སྔགས་དུས་སྟོན་ ༤༤༡༽ཨ་ལ་ལ། །དཔའ་བོ་དཔའ་མོས་དགྱེས་པར་རོལ། །སྣང་བཞི་མཐར་ཕྱིན་བུམ་སྐུའི་དབྱིངས། །འཇའ་ལུས་ཆོས་སྐུའི་དངོས་གྲུབ་ཞུ། །ཞེས་རྡོ་རྗེའི་གར་དང་གླུ་ཡི་མཆོད་པ་བསམ་གྱིས་མི་ཁྱབ་པ་མཛད་དོ། །དེ་ནས་མཁའ་འགྲོ་ཡེ་ཤེས་མཚོ་རྒྱལ་དང༌།

ཀ་ལ་སིདྷི། བཀྲ་ཤིས་སྤྱི་འདྲེན། ཤཱཀྱ་དྷེ་ཝ། རྡོ་རྗེ་མཚོ་ལ་སོགས་པས་སྨོན་ལམ་དང་བསླབ་བྱ་མཛད་ནས། ད་ནི་རིགས་ལྡན་ཁྱེད་རང་གུ་རུ་རྗེ་འབངས་རྣམས་ལ་བྱིན་རླབས་ཞུས་དང༌། འུ་ཅག་འགྲོ་དོན་ལ་འགྲོ་བའི་དུས་ལ་བབ་པ་ཡིན་གསུངས། བདག་གིས་ང་གདོང་དམར་བོད་ཀྱི་ཡུལ་དུ་འགྲོ་བ་ལ། བྱིན་རླབས་ཙམ་གྱིས་བདག་གིས་གཞན་སྨིན་མི་ནུས་པས། གདམས་ངག་ཚིག་ཉུང་ལ་དོན་འདུས་པ། །ཐོས་པ་ཙམ་གྱིས་མྱོང་བ་ཐོན་པ་བསྒོམ་པ་ཙམ་གྱིས་གྲོལ་བ་ཐོབ་པ། །ནངས་བསྒོམ་ན་ནངས་སངས་རྒྱས། ནུབ་བསྒོམ་ན་ནུབ་སངས་རྒྱས་པའི་མན་ངག་ཁྱད་པར་ཅན་ཞིག་གནང་དུ་གསོལ་ཞུས་ཚེ། གུ་རུ་རིན་པོ་ཆེའི་སྐུ་ཡི་བཀོད་པ་སྐྱབས་རྗེ་ཐམས་ཅད་མཁྱེན་པ་ཆེན་པོ་ཡིད་བཞིན་ནོར་བུའི་སྐུ་དང་ཐ་མི་དད་པར་བཞེངས་ནས་འདི་སྐད་གསུངས། དབྱིངས་དང་ཡེ་ཤེས་དབྱེར་མེད་རྫོགས་པ་ཆེ། །གཏད་འཛིན་མཐའ་བྲལ་ཞིག་པ་གདོད་མའི་གཤིས། །མ་བཅོས་ཟང་ཐལ་རྗེན་པའི་ངང་མཐོང་ན། །ཡེ་གྲོལ་འདུས་མ་བྱས་པར་ཆོས་ཀུན་གྲོལ། །དོན་དམ་འགྱུར་མེད་རང་རིག་མངོན་གྱུར་ནས། །ཆོས་སྐུའི་བཏན་སྲིད་ཟིན་པ་རྡོ་རྗེའི་ཚིག་ ༤༤༢༽ཅེས་གསུངས་མ་ཐག་ཏུ། བདག་གི་སྣང་བ་ཐམས་ཅད་འར་མ་འུར། གང་སྣང་སྣང་ཙམ། ཤེས་པ་བན་མ་བུན་དུ་སོང་ནས། གང་ཡིན་ཡིན་ཙམ། སྨྱོན་པ་འུར་ལང་བ་ལྟ་བུར། ཤེས་པ་གཏད་སོ་དང་བྲལ་བར་ཡུན་གཅིག་ལ་གནས་ཚེ། དགོངས་པ་མི་འགྱུར་བའི་གདེང་མངོན་དུ་བརྙེས་པར་བྱུང་ངོ༌། །དེ་ནས་གཡས་གྲལ་གྱི་དང་པོ་ལ། བི་མ་ལ་བཞུགས་པས། དེ་ལ་ཕྱག་ཕུལ་ནས་གདམས་པ་ཞུས་ཚེ། སྟོང་གསལ་ནམ་མཁའ་འདི་ནི་ཡེ་ཤེས་དངོས། །དེ་ལ་གཞན་དུ་རྩོལ་སྒྲུབ་མ་བྱེད་ཅིག །ནམ་མཁའི་ངོ་བོ་རང་རིག་འགྱུར་བ་མེད། །གཏད་མེད་རང་སར་བཞག་པས་ཆོས་སྐུར་གྲོལ། །ཞེས་གསུངས། གཡོན་གྲལ་གྱི་དང་པོ། བཻ་རོ་ཙ་ན་བཞུགས་པ་ཞུས་ཚེ། གདོད་ནས་རང་རིག་མི་འགྱུར་ཆོས་ཀྱི་སྐུ། །མཚན་མའི་སྐྱོན་བྲལ་ཟང་ཐལ་སྐྱེ་བ་མེད། །བརྗོད་པའི་ཡུལ་འདས་དཔེ་མེད་གཉུག་མའི་གཤིས། །ཡིད་དཔྱོད་བློ་བྲལ་ཆོས་སྐུའི་ངང་དུ་ཞོག

།ཅེས་གསུངས། མདུན་གྲལ་གྱི་དང་པོ་ལ། ཆོས་རྒྱལ་བཞུགས་པས། བདག་གིས་གདམས་པ་ཞུས་ཚེ། སེམས་ཉིད་སྐྱེ་འཆི་བྲལ་བ་ཡི། །དུས་གསུམ་ཐོག་མཐའ་མེད་པར་གནས། །དངོས་མེད་ཁྱབ་བརྡལ་ནམ་མཁའི་ངང༌། །རྒྱུ་རྐྱེན་མེད་པའི་ངོ་བོར་ལྟོས། །ཞེས་གསུངས། དེ་ནས་ནམ་མཁའི་སྙིང་པོ་ལ་གདམས་པ་ཞུས་ཚེ། ཆོས་རྣམས་ཀུན་གྱི་རྩ་བ་སེམས་ལ་གནས། །སེམས་ནི་མ་འགྱུར་ནམ་མཁའི་ངང་དུ་གནས། །ནམ་མཁའ་ནམ་མཁའི་མཚན་ཉིད་ཀུན་དང་ ༤༤༣༽བྲལ། །དཔེ་མེད་ནམ་མཁའ་གསུམ་སྤྲུགས་ཤེས་པར་མཛོད། །ཅེས་གསུངས་སངས་རྒྱས་ཡེ་ཤེས་ལ་གདམས་པ་ཞུས་པས། ཀུན་འབྱུང་ནམ་མཁའ་སེམས་དང་ཆོས་ཉིད་གསུམ། །ཐ་དད་ཅུང་ཟད་ཡོད་པ་མ་ཡིན་ནོ། །ཆོས་ཀྱི་ཟ་མ་ཏོག་ཞེས་ཡོངས་སུ་གྲུབ། །བརྗོད་མེད་ཆོས་སྐུའི་དོན་དེ་བླ་ན་མེད། །འཁོར་འདས་ཆོས་ཀུན་ཡེ་ནས་གཞི་རུ་དག །གང་ཡང་ཡིད་ལ་མ་བྱེད་རང་གསལ་ཞོག །ཅེས་གསུངས། འོ་བྲན་དབང་ཕྱུག་ལ་གདམས་པ་ཞུས་ཚེ། རེག་མྱོང་མཐོང་ཐོས་ཚོགས་པ་ཅི་ཤར་ཡང༌། །རང་ཞལ་རང་གིས་མཐོང་ན་རང་སར་གྲོལ། །འདུ་བྱེད་ལས་ཀུན་ཡེ་ནས་ཆོས་ཀྱི་དབྱིངས། །མ་གྲོལ་སྲིད་པའི་སེམས་ནི་གཅིག་ཀྱང་མེད། །བརྗོད་དུ་མེད་པའི་དོན་དེ་མཐོང་གྱུར་ན། །ཆོས་ཀུན་ནམ་མཁའི་མཚན་ཉིད་ཇི་བཞིན་རྟོགས། །ཞེས་གསུངས། རྒྱལ་བ་མཆོག་དབྱངས་ལ་གདམས་པ་ཞུས་ཚེ། གཞི་དབྱིངས་མི་འགྱུར་ངོ་བོ་ཡེ་ནས་སྟོང༌། །རང་བཞིན་མ་འགགས་གསལ་སྟོང་ལོངས་སྤྱོད་རྫོགས། །ཐུགས་རྗེ་ཀུན་ལ་ཁྱབ་པ་སྤྲུལ་པའི་སྐུ། །སྐུ་གསུམ་དབྱེར་མེད་རང་བྱུང་གཞི་ལ་རྫོགས། །དག་མཉམ་འོད་གསལ་བརྗོད་པ་བྲལ་བའི་དབྱིངས། །སྤྲོས་བྲལ་རྣམ་ཐར་གསུམ་ལྡན་ངང་དུ་ཞོག །ཅེས་གསུངས། རྡོ་རྗེ་བདུད་འཇོམས་ལ་གདམས་པ་ཞུས་པས། རང་བྱུང་རིག་པ་གཅིག་ཆོད་དུ་ཤེས་པར་གྱིས་དང༌། སྣང་བ་ཇི་ལྟར་ཤར་ཡང་རང་གྲོལ་ཆོས་ཉིད་དུ་གྲོལ་བ་ལས་གཞན་མེད་དོ་གསུངས། ༤༤༤༽དཔལ་གྱི་ཡེ་ཤེས་ལ་གདམས་པ་ཞུས་ཚེ། སྒོ་ལྔའི་དབང་ཡུལ་གསལ་བ་ལ། །ཡིད་ཤེས་འགྱུ་དྲན་མི་གཡོ་བར། །རང་གསལ་རྟོག་མེད་ངང་མཐོང་ན། །བཞག་ཐབས་མང་པོ་ཤེས་མི་དགོས། །གནད་ཀྱི་མན་ངག་འདི་ལ་འདུས། །ཞེས་གསུངས།

ལང་གྲོ་ལོ་ཙཱ་ལ་གདམས་པ་ཞུས་ཚེ། །འཁོར་འདས་གཉིས་མེད་རོལ་བར་ཐག་ཆོས་ཚེ། །ནམ་མཁའ་དྭངས་གསལ་ཆ་དང་འགྲོགས་པ་བཞིན། །རིག་གདངས་དབྱེར་མེད་མངོན་གྱུར་ཆེན་པོ་ཡི། །ཤར་གྲོལ་རྦ་རླབས་ལྟ་བུར་ཆོས་སྐུར་གྲོལ། །ཞེས་གསུངས། ཁྱེའུ་ཆུང་ལོ་ཙཱ་ལ་གདམས་པ་ཞུས་ཚེ། རང་རིག་རྟོག་པ་ཀུན་དང་བྲལ། །ཡེ་གྲོལ་ཡིན་པས་བསྐྱར་གཞི་མེད། །ངང་གིས་གྲོལ་བས་བཅོས་སུ་མེད། །ཅེར་གྲོལ་འབད་རྩོལ་བྲལ་བ་ཡི། །ཇི་ལྟར་ཤར་ཡང་དེ་ལྟར་དུ། །གཞི་ལ་ཕན་གནོད་མེད་པས་གྲོལ། །ཞེས་གསུངས། དཔལ་གྱི་སེང་གེ་ལ་གདམས་པ་ཞུས་ཚེ། ཐ་མལ་ཤེས་པ་བཟོ་མེད་ལྷུག་པ་འདི། །རྒྱལ་བའི་དགོངས་པ་མཐའ་གྲོལ་ཀློང་ཡངས་ཡིན། །སྒོམ་དང་བསྒོམ་པར་བྱ་བ་གང་ཡང་མེད། །གྲོལ་དང་མ་གྲོལ་གཉིས་མེད་དེ་བཞིན་ཉིད། །ཅེས་གསུངས། གཡུ་སྒྲ་སྙིང་པོ་ལ་གདམས་པ་ཞུས་ཚེ། ཁྱབ་བརྡལ་རིག་པ་བྱང་ཆུབ་སེམས། །སྐུ་དང་ཡེ་ཤེས་བདག་ཉིད་དཔལ། །སྲིད་ཞི་མཉམ་པ་ཉིད་ཀྱི་དབྱིངས། །སྐུ་གསུམ་ཡེ་ཤེས་ཕྲིན་ལས་རྫོགས། །རང་བྱུང་ཆེན་པོར་ལ་བཟླའོ། །ཐོབ་བྲལ་འབྲས་བུ་ཨེ་མ་ཧོ། །ཞེས་གསུངས། ཛྙཱ་ན་ཀུ་མཱ་ར་ལ་གདམས་པ་ཞུས་ཚེ། ཆོས་ ༤༤༥༽ཀུན་མ་སྐྱེས་སྟོང་པའི་རང་བཞིན་ལས། །སྣ་ཚོགས་རྟེན་འབྲེལ་གཟུགས་བརྙན་ཅི་ཡང་འཆར། །དེ་ཉིད་ངོ་བོ་མེད་ཅིང་གཞི་ལ་སངས། །ཇི་བཞིན་ས་དེ་དེ་བཞིན་ཉིད་ཡིན་ནོ། །ཞེས་གསུངས། ཡེ་ཤེས་དབྱིངས་ལ་གདམས་པ་ཞུས་ཚེ། དབྱིངས་དང་ཡེ་ཤེས་གཉིས་མེད་རིག་པའི་ངང༌། །འཁོར་འདས་ཆོས་ཀུན་བསམ་བརྗོད་སྤྲོས་དང་བྲལ། །སྐུ་གསུམ་ཡེ་ཤེས་ཆེན་པོར་ལྷུན་གྱིས་གྲུབ། །འདི་དོན་རྟོགས་དང་མ་རྟོགས་ཁྱད་པར་ལས། །ཆེད་དུ་འབད་རྩོལ་བྲལ་བ་གདོད་མ་གཞི། །མངོན་གྱུར་ངང་གནས་ཆེན་པོར་ལ་བཟླའོ། །ཞེས་གསུངས། སོག་པོ་ལྷ་དཔལ་ལ་གདམས་པ་ཞུས་ཚེ། རིག་སྟོང་རིག་པའི་དབྱིངས་སུ་ཆོས་ཐམས་ཅད། །མཉམ་པ་ཉིད་གྱུར་ཀུན་ཟླུམ་ཐིག་ལེའི་མཁའ། །འཁོར་འདས་ཞེན་འཛིན་བྲལ་བའི་ངང་ཚུལ་དུ

།མི་གནས་གདོད་མའི་མགོན་པོའི་གཏན་སྲིད་ཟུངས། །ཞེས་གསུངས། སྣ་ནམ་ཡེ་ཤེས་མཚོ་རྒྱལ་ལ་གདམས་པ་ཞུས་ཚེ། རིགས་ཀྱི་བུ་མོ་ངོ་བོ་སྟོང་པའི་ཡེ་ཤེས་ཆོས་ཀྱི་སྐུ་དང༌། རང་བཞིན་གསལ་སྟོང་ཡེ་ཤེས་ལོངས་སྤྱོད་རྫོགས་སྐུ་དང༌། ཐུགས་རྗེ་རང་སྣང་གི་ཡེ་ཤེས་སྤྲུལ་བའི་སྐུ་སྟེ། སྐུ་གསུམ་མཉམ་པ་ཉིད་ཀྱི་དབྱིངས་རྣམ་པར་མི་རྟོག་པའི་ཡེ་ཤེས་ནི་འབྲས་བུའི་ཆོས་མཆོག་ཉེར་ལྔའི་དབང་ཕྱུག་ཏུ་ཤེས་པར་གྱིས་ཤིག་རང་རིག་ལས་མ་འདས་པ་ཡིན་ནོ། །ཞེས་གསུངས། དཔལ་གྱི་དབང་ཕྱུག་ལ་གདམས་པ་ཞུས་ཚེ། སྙིང་དང་འབྲེལ་བའི་རྩ་མཆོག་ནས། །ཡེ་ ༤༤༦༽ཤེས་མཐོང་བ་མངོན་དུ་བྱེད། །རང་སྣང་ཉིད་དུ་གདེང་འཆོས་ན། །ཡེ་ཤེས་ཆེན་པོའི་ཀློང་དུ་གྲོལ། །ཞེས་གསུངས། ལྡན་མ་རྩེ་མང་ལ་གདམས་པ་ཞུས་ཚེ། །ཆོས་ཉིད་རྣམ་པར་དག་པའི་གདངས། །མངོན་གྱུར་དག་པའི་སྒོ་ནས་འཆར། །རིག་པ་རླུང་ལྔའི་རང་བཞིན་དུ། །ལུས་ཅན་ཀུན་གྱི་སྙིང་ལ་གནས། ཞེས་གསུངས། སྐ་བ་དཔལ་བརྩེགས་ལ་གདམས་པ་ཞུས་ཚེ། རིགས་ཀྱི་བུ་མོ་ངོ་བོ་སྟོང་པར་བཞུགས་པ་ནི་རང་གི་རིག་པ་དངོས་པོ་མཚན་མ་གང་ཡང་མ་གྲུབ་པ་སྟོང་གསལ་འདུས་མ་བྱས་པ་འདི་ཡིན་ནོ། །སྙིང་པོ་གསལ་བར་བཞུགས་པ་ནི་ཤེས་རབ་རང་བྱུང་གི་སྒྲོན་མ་ཡེ་ཤེས་གསལ་བའི་སྙིང་པོ་ཅན་དེ་སྙིང་ནང་དུ་གནས་ཀྱང་གདོས་བཅས་ལུས་ཀྱིས་མ་གོས་པར། ཡེ་ཤེས་ཀྱི་གསང་ལམ་ཆེན་མོ་ནས་འགགས་མེད་འོད་གསལ་བ་ཡིན་པས་ཤེས་པར་གྱིས་ཤིག ཅེས་གསུངས། ཤུད་བུ་དཔལ་སེང་ལ་གདམས་པ་ཞུས་ཚེ། ཡེ་ཤེས་གཟིགས་པ་རྣམ་དག་པས། །སྣང་བ་སྐུ་དང་ཐིག་ལེར་རྫོགས། །ཡེ་ཤེས་རྒྱུན་ཆད་མེད་པ་ཡི། །ལྷུན་གྲུབ་དགོངས་པར་ལ་ཟློས་ཤིག །ཅེས་གསུངས། རྒྱལ་བ་བློ་གྲོས་ལ་གདམས་པ་ཞུས་ཚེ། དེ་བཞིན་ཉིད་དབྱིངས་བརྒྱད་བྲལ་གསུམ་ལྡན་ཅིང༌། །སྟོང་གསལ་འདུས་མ་བྱས་དབྱིངས་ལྷུན་གྱིས་གྲུབ། །མཐའ་གྲོལ་སུས་ཀྱང་མ་བྱས་ངོ་བོའི་གཤིས། །མངོན་གྱུར་འཇོག་པ་གདམས་པའི་གནད་གཅིག་ཡིན། །ཞེས་གསུངས།

རྨ་ཐོག་རིན་ཆེན་ལ་ ༤༤༧༽གདམས་པ་ཞུས་པས། མངོན་སུམ་མཐོང་བས་ཡིད་དཔྱོད་འཛིན་པ་ཞིག །གོང་འཕེལ་ཡེ་ཤེས་སྣང་བ་མངོན་དུ་གྱུར། །ཚད་ཕེབས་ལོངས་སྤྱོད་རྫོགས་པའི་སྐུ་རུ་སྨིན། །ཆོས་ཟད་གདོད་མའི་གཞི་ལ་མངོན་སངས་རྒྱས། །འདི་ལྟར་རིམ་གཉིས་ལམ་མཐར་ཕྱིན་གྱུར་ན། །མྱང་འདས་ཞེས་བྱ་རྩོལ་སྒྲུབ་མི་དགོས་སོ། །ཡང་དག་རྫོགས་པའི་སངས་རྒྱས་ཨེ་མ་ཧོ། །ཞེས་གསུངས། དཔལ་གྱི་རྡོ་རྗེ་ལ་གདམས་པ་ཞུས་པས། ཕྱི་ཡི་རཱུ་ཏྲ་ཚོགས་དྲུག་ཞེན་འཛིན་བྲལ། །ཡིད་ཤེས་འགྱུ་འཕྲོས་རྟོག་པ་དབྱིངས་སུ་གཅོད། །ནང་གི་རཱ་ཏྲ་ཀུན་རྟོག་འཁྲུལ་བའི་བློ། །སྣང་རྟོག་ལྷ་ཡི་ཕྱག་རྒྱ་ཉིད་དུ་བསྒོམ། །གསང་བའི་རཱུ་ཏྲ་བདག་ལྟའི་གཉིས་འཛིན་འདི། །ངོ་བོ་ཀ་དག་ལུ་གུ་རྒྱུད་དུ་གྲོལ། །ཐམས་ཅད་དབྱིངས་ལས་གཡོ་བ་མེད་པའི་ཕྱིར། །བདག་མེད་མཉམ་ཉིད་དགོངས་པར་ལ་ཟློས་ཤིག །ཅེས་གསུངས། རྒྱལ་བ་བྱང་ཆུབ་ལ་གདམས་པ་ཞུས་པས། ཕྱི་ཡི་ཡེ་ཤེས་རང་བྱུང་རིག་པའི་རྩལ། །སྣང་རྟོག་ལྷ་སྐུའི་རོལ་བར་གཉིས་སུ་མེད། །ནང་གི་ཡེ་ཤེས་ཟུང་འཇུག་བདེ་བའི་སྐུ། །སྦྱོར་སྒྲོལ་རླུང་སེམས་ལྷ་སྐུ་ཉམས་སུ་ལོངས། །གསང་བའི་ཡེ་ཤེས་སྣང་གསུམ་བག་ཆགས་བཅོམ། །མི་སློབ་དོན་གྱི་རིག་སྐུ་ཉམས་སུ་ལོངས། །དེ་དོན་རྡོ་རྗེ་སྙིང་པོ་ཨ་ལ་ལ། །ཞེས་གསུངས་མ་ཐག་གུ་རུ་སྔར་གྱི་བཀོད་པ་ལྟར་བཞུགས་ཚེ། རྗེ་དེ་ཉིད་བི་མ་ལར་ཐིམ། བི་མ་གུ་རུའི་ཐུགས་ཀར་ཐིམ་ནས་མི་སྣང་བར་གྱུར་རོ། །དེ་ ༤༤༨༽ནས་སྔར་གྱི་མཁའ་འགྲོ་རྣམས་ཀྱིས་བདག་ཕོ་བྲང་གི་ཕྱི་རོལ་ལ་སྐྱེལ་མ་མཛད་ནས། ཡེ་ཤེས་མཚོ་རྒྱལ་གྱི་ཞལ་ནས། རིགས་ལྡན་མ་ཁྱོད་ནི་སྙིགས་དུས་ཀྱི་འགྲོ་བ་འདུལ་ཕྱིར། མཁའ་འགྲོ་བདུན་གྱི་ཕྲིན་ལས་གཅིག་ཏུ་སྤྲུལ་ཏེ། ཤེས་རབ་མི་མོའི་རྣམ་པར་མངག་པ་ཡིན་པས། སྦས་ཚུལ་གྱིས་འགྲོ་བ་རྣམས་རྗེས་སུ་བཟུང་ན། བཅུ་ཕྲག་དྲུག་ནས་ཁྱོད་བདག་གིས་བསུ་བར་བྱེད་དོ། །དེ་ལྟར་གནད་དང་མ་ལྡན་ན་མཁའ་འགྲོའི་འཕྲུལ་བརྡ་ཇི་བཞིན་དུ་གཏེར་གཉིས་ཀྱི་བསྟན་པའི་འཛིན་སྐྱོང་ཚགས་སུ་ཚུད་པར་གྱིས་ལ།

འདུ་ལོངས་ཀྱི་བྱ་བ་མང་པོའི་འཕྲོ་བོར་ལ་སྒྱུ་མའི་ཡུལ་ལ་ཞེན་ནས་ཡུན་རིང་ལ་སྡོད་གྲབས་མ་བྱེད། སྟག་སྤྲེལ་གླིང་ལུག་སོགས་དང་འཕྲད་ན་སྐབས་ཀྱི་རྐྱེན་སེལ་རེ་འོང༌། གདུལ་བྱ་ཚེ་ཆོས་ཐམས་ཅད་ཐབས་གྲོགས་དང་ཆོས་བདག་རྣམས་ལ་རག་ལས་པས། རྟེན་འབྲེལ་གྱི་གནད་ལ་གཟབ་པ་གལ་ཆེ་གསུངས་ཤིང་ཐུགས་བརྩེ་བར་མཛད་ནས་ཕྱིར་ཕོ་བྲང་ནང་དུ་བྱོན་སོང༌། དེ་ནས་རྡོ་རྗེ་མཚོ་དང་ཀ་ལ་སིདྡྷི་རྣམས་ཀྱིས་དབྱངས་གཅིག་དང་མགྲིན་གཅིག་ཏུ་འདི་སྐད་གསུངས། སྔོན་ནམ་སྙིང་དང་བཛྲ་སྨོན་ལམ་མཐུ། །དུས་ད་ལྟ་རུ་སྨིན་པ་མཆེད་ཁྱེད་ལགས། །བོད་གདོང་དམར་མི་སྲིན་འདུལ་བའི་ཕྱིར། །དབྱིངས་ཌཱཀྐིའི་བརྡ་བྱང་ཇི་བཞིན་མཛོད། །བློ་ཚབ་ཚུབ་འདུ་ལོངས་མ་སྐྱོང་བར། །གཏེར་གཉིས་ཀྱིས་སྐལ་ལྡན་སྨིན་གྲོལ་བཀོད། །སྐལ་མེད་ཀྱི་སྐྱེ་བུའི་བདེ་བདེ་བ་སྤོངས། ༤༤༩༽།ལས་ལྡན་པའི་སེམས་དཔའ་གྲོགས་སུ་བསྟེན། །ལུས་གདོས་པ་དབྱིངས་སུ་དེངས་འདོད་ན། །རྩ་རླུང་ཐིག་སྨིན་པའི་ཐབས་མ་ཞན། །གདངས་འོད་ལྔ་སྟོབས་སུ་གྱུར་བའི་ཚེ། །དབྱིངས་ཌཱཀྐི་རླུང་དང་དབྱེར་མེད་པར། །དུས་དུས་སུ་བརྡ་ཡི་རི་མོ་ངོམ། །ཁྱོད་མི་གནས་མྱ་ངན་འདས་དུས་དེར། །ངེད་ཌཱཀྐིའི་གསང་ལམ་མངོན་གྱུར་ནས། །མིག་འཕྲུལ་བཞིན་གནས་འདིར་འུ་ཅག་མཇལ། །དོན་ཡིན་ལ་ཟུངས་དང་གསལ་བར་ངེས། །ཞེས་གསུངས་མ་ཐག་ཏུ་གློ་བུར་དུ་གཉིད་ལས་སད་དོ། །དེ་ནས་ལོ་ཁྱིམ་དེ་ཀའི་ཟླ་བ་བཅུ་བའི་ནང་དུ་ང་རང་ནད་དྲག་པོ་ཞིག་གིས་མནར་ནས་འཆི་ལ་ཉེ་བ་འབྱུང་ཚེ། ཟླ་བ་བཅུ་གཅིག་པའི་ཚེས་ཉེར་གཉིས་ནུབ་འཁྲུལ་སྣང་ལ། རྒན་མོ་གཟུགས་མི་བཟང་བ་ཉམ་ཐག་འདོད་སྲེད་ཆེ་བ་དབང་པོའི་སྒོ་རྣམས་གཞོན་ནུ་མ་ལྟ་བུར་སྐྱོན་དང་བྲལ་བ་ཞིག་འོང་ནས་འདི་སྐད་ཟེར། ཡ་ཡ་གྲོགས་མོ་ཁྱོད་ཅི་ན། །ན་བའི་ན་ལུགས་ང་ལ་སྨྲོས། །འདོད་སྲེད་སྲིད་པའི་རྒྱུས་ན་ན། །སྨན་དཔྱད་བཟང་པོ་ང་ཡིས་ཤེས། །ཟེར།

དེ་ལ་བདག་གིས། རྒས་མིན་གཞོན་མིན་གྱི་ཨེ་ཆེ་ལ། །ཇོ་མིན་ནག་མིན་ངས་ན་ཚུལ་བཤད། །ང་ཆུང་ནས་བླ་མས་རྗེས་སུ་བཟུང༌། །སྨིན་གྲོལ་གཉིས་ཀྱིས་རྒྱུད་བྱིན་རླབས། །བོགས་འདོན་ཐབས་གྲོལ་གནད་ལ་མཁས། །འདོས་སྲེད་ཞགས་པ་འཆིང་མ་དགོས། །གྲོགས་ཡིད་བཞིན་ནོར་བུའི་སྐུ་དྲིན་གྱིས། །རྣམ་གསུམ་བག་ཆགས་གཞི་རུ་གྲོལ། ༤༥༠༽འཁོར་འདས་རིག་སྟོང་མཉམ་པ་ཉིད། །བདེ་སྟོང་འདུ་འབྲལ་མེད་པ་ཡི། །ཆགས་མེད་ཆགས་བྲལ་ཡེ་ཤེས་ཀྱི། །དོན་དེ་བླ་མེད་བདག་གིས་མཐོང༌། །སྲིད་པའི་རྒྱུ་ཡིས་ང་མི་ན། །འདོད་ཆགས་བདེ་བ་ཆེན་པོར་སངས། །ཉེར་ལེན་ལྷན་སྐྱེས་ཡེ་ཤེས་དངོས། །འཛིན་པ་རང་སྟོང་ཆོས་སྐུར་སྨིན། །འདོད་སྲེད་ནད་ལ་ཡ་མི་ང༌། །ང་ན་བ་འདུ་བའི་ནད་ཀྱིས་མནར། །སྙིང་མི་བདེ་རྔ་ཆེན་བརྡུང་འདྲ་བྱེད། །གློ་མི་བདེ་སྦུད་པ་རྒྱབ་འདྲ་བྱེད། །མཁྲིས་མཚེར་གཉིས་རྟ་རྒོད་གཤིབ་འདྲ་བྱེད། །མིག་འབྲས་གཉིས་དབང་རྩ་ཆད་གྲབས་བྱེད། །མགོ་མི་ཐེག་ཕ་ལམ་རྡོ་ལས་ལྕི། ཁྲག་མཁྲིས་གཉིས་ཆུ་ལྟར་རྩ་ཀུན་ཁྱབ། །རླུང་མི་མཐུན་དགྲ་གཤེད་འཐབ་པ་འདྲ། །ཤུགས་རིང་ཐུང་ཁ་སྣ་གཉིས་ནས་རྒྱུ། །ལུས་འབྱུང་འདུས་སེམས་མེད་བེམ་པོ་ལྟར། །ནད་མ་ངེས་འཚོགས་པ་སྡུད་ནས་འདུག །སེམས་ཡེ་ཤེས་འོད་ཀྱི་གོང་བུ་འདི། །རྩ་དར་དཀར་ལམ་ནས་བསྒྲོད་ལ་ཁད། །བདག་ན་བའི་ཚུལ་འདི་དེ་ལྟར་ཡིན། །ཁྱོད་བརྟག་དཔྱད་ཤེས་ན་དེ་ལ་དཔྱོད། །ཅེས་སྨྲས་ཚེ། མོ་ན་རེ། ཁྱོད་རྩ་རླུང་སྨིན་པའི་རྣལ་འབྱོར་མ། །ལུས་འོད་དུ་གྲོལ་བའི་བཞིན་ལགས་མ། །ནད་མ་ངེས་འདི་དག་འབྱུང་བའི་རྒྱུ། །ཐབས་རྟེན་འབྲེལ་སབྟས་བསྒྲིབ་པ་དང༌། །ལུས་འཚོ་བྱེད་གཞོན་ནུ་སྤངས་པ་དང༌། །དམ་ཉམས་པའི་རྐྱེན་གྱིས་བསྐུལ་བ་སོགས། །དུས་འཛོམ་ཚེ་འབྱུང་འདུས་རྐྱེན་མང་སྡང༌། །ཁྱོད་སྲིད་པར་མི་གནས་དོན་མཐོང་ཡང༌། ༤༥༡༽།ཕྲ་བའི་བག་ཆགས་མ་དག་ནས། །རེ་དོགས་སེམས་ཀྱི་ཆོ་འཕྲུལ་གྱིས། །ལུང་བཞིན་སྤྱོད་པར་མ་བྱས་ཤིང༌། །སེམས་དཔའ་ཆོས་འཛིན་བཏང་(

སྙོམས )སུ་ལུས། །ཐེག་དམན་གྲུབ་མཐའི་ཚུལ་སྤྱོད་ལ། །སྒོ་གསུམ་འཇུག་སྲེད་ཅིའི་ཕྱིར་ཡིན། །མྱུར་ལམ་སྔགས་ཀྱི་ཁྱད་ཆོས་ཀྱིས། །འབྲས་བུ་ཏོབ་པ་མ་མཐོང་ངམ། །ཞེས་ཟེར། ཡང་བདག་གིས། ཉོན་དང་རིགས་མཐུན་ཨ་ཆེ་ལོ། །གསང་སྔགས་ཁྱད་ཆོས་ཉམས་བླང་ན། །རང་འབྲས་མྱུར་བ་ཆོས་ཉིད་ལ། །བདག་གིས་ཐེ་ཚོམ་བྱས་པ་མིན། །སྐྱེ་དང་ཚེ་རབས་ཐམས་ཅད་དུ། །མྱུར་ལམ་འདིར་འཕྲད་སྨོན་ལམ་འདེབས། །འོན་ཀྱང་དེང་དུས་སྙིགས་མ་ལ། །མི་རྣམས་འདོད་སྲེད་མེ་ལྟར་འབར། །སྔགས་ལ་ཁ་གཡར་མི་དགེ་སྤྱོད། །རང་བཞིན་གཉིས་ཕུང་གཏེར་རྫུན་འདོམས། །ཕོ་གཉིས་སྒོ་སྦྱོར་བྱང་ཆུབ་སེམས། །མཆིལ་མའི་ཐལ་བ་བཞིན་དུ་དོར། །སྔགས་བཞིན་སྤྱོད་པ་སྲིད་མཐའ་ཙམ། །དེ་ཕྱིར་སྐྱེ་དམན་བདག་གི་ལུས། །རང་གཞན་ཕུང་བའི་རྒྱུར་འགྲོ་སྙམ། །ལུས་སྤྱོད་འདུལ་བའི་ལམ་ཞུགས་ནས། །བསམ་ངན་སྐྱེས་བུ་སྤང་ནུས་བསམ། །ལོག་སྤྱོད་གྲོགས་ངན་རྒྱང་སྤང་ནས། །བདེན་གཉིས་ལམ་ལ་འཇུག་སྤྲོ་བའི། །དོན་དེས་སུ་ལ་ཡང་ཅིའི་ཕྱིར་གནོད། །ཅེས་སྨྲས་ཚེ། གཏམ་ཅི་མཇུག་མ་རྫོགས་ཀྱང་ནད་གཟེར་དྲག་པོས་བསླང་ནས་མྱུར་དུ་འཁྲུལ་གནས་འགྱུར་བའོ། །དེ་ནས་ཡང་གཟུགས་མི་མངོན་པར་སྐད་ཀྱི་གདངས་ལས་འདི་སྐད་ཐོས། ཡ་ཡ་ ༤༥༢༽གྲོགས་མོ་བཞིན་མཛེས་མ། །ཤར་གངས་དཀར་རྩེ་ནས་སེང་གཅིག་འབྱུང༌། །གཡུ་རལ་ལྷོ་ཡི་ཕྱོགས་ནས་རྒྱས། །བྱང་གི་སྤྲེའུའི་སྒྱུར་རྩལ་གྱིས། །ནུབ་མི་རིང་གནས་ནས་ཆོམ་རྐུན་སྡང༌། །མཛད་ཕྲིན་ལ་བར་ཆད་འབྱུང་ཉེ་བས། །ཁོང་དྲག་སྔགས་མིང་གིས་གཞོམ་པར་ནུས། །གནས་འདི་རུ་ཡུན་རིང་མ་འགྱང་བར། །ལྷོ་ཙན་དན་ཁྲོད་དུ་བསྒྲོད་ན་ལེགས། །གཉིས་སྐྱེས་ཀྱིས་སྒྱུ་མའི་ནོར་ངོམ་ཚེ། །གནས་པདྨ་རྫོང་ནས་རང་ནོར་ལོན། །མདངས་གཅིག་གྲོགས་གཅིག་གིས་བྱེད་པ་ནི། །གསེར་སེར་པོར་གཡུ་ཡིས་ཕྲ་བཀོད་བཞིན། །བསྟན་འགྲོ་བའི་དོན་ཆེན་དེ་དུས་དར། །ཞེས་ཟེར་ནས་མི་སྣང་བར་གྱུར་ཏོ། །དེ་ནས་རང་ལོ་སོ་དྲུག་ལོའི་ཟླ་བ་གསུམ་པའི་ཡར་ཚེས་གཅིག་ནས་བཞི་བར་ཐུག་གི་བར་ལ།

སྐྱབས་རྗེ་ཐམས་ཅད་མཁྱེན་པ་ཡིད་བཞིན་ནོར་བུའི་ཟབ་གཏེར་ཡོངས་རྫོགས་པུསྟི་ཀ་བཅོ་བརྒྱད་ཀྱི་སྨིན་བྱེད་དབང༌། གྲོལ་བྱེད་ཁྲིད། རྒྱབ་བརྟེན་ལུང་དང་བཅས་པ། ཨ་བསེ་མཁན་པོ་མཁྱེན་གཉིས་བློ་གྲོས་ཀྱི་སྤྱན་མངའ་བ་ནོར་བུ་དང་དབང་རྒྱལ་གྱིས་དུས་རིང་མོ་ནས་སྨིན་གྲོལ་བསྐུལ་བ་པོ་མཛད་པ་དེ་དང༌། རྗེའི་དངོས་སློབ་ཆོས་ཀྱི་བདག་པོ་ཨ་སྐྱབས་བླ་མ་བྱ་བྲལ་བ་ཀརྨཱ་དོན་གྲུབ་དང༌། ཧ་ཤུལ་བླ་མ་ཆོས་གྲགས། བྱ་བྲལ་བ་བླ་མ་ཤེས་རབ་འོད་ཟེར་ལ་སོགས་ཕྱོགས་ཕྱི་ནང་གི་འདུས་སྡེ་དང༌། སེར་དགོན་གྱི་ཁྲི་བ་འཇིགས་དགའི་ཡང་སྤྲུལ་བསྟན་པའི་བདག་པོ་སྤྲུལ་པའི་སྐུ་རིག་འཛིན་ཆོས་ ༤༥༣༽ཉིད་དོན་རྟོགས་དང༌། སྐུ་ཕྱོགས་མཁྱེན་རྩེའི་ཡང་སྲིད་སྤྲུལ་པའི་སྐུ་རིག་འཛིན་ཀུན་བཟང་བསྟན་པའི་ཉི་མ་དང༌། གཞན་ཡང་དགོན་པའི་དབོན་སྤྲུལ་ཆེ་གྲྭ་རྣམས་དང༌། རང་གི་ཉེ་གནས་སོགས་འདུས་སྡེའི་ཚོགས་ལ་སྨིན་གྲོལ་ཞིབ་རྒྱས་སུ་ཕུལ་ནས་མཐར་ཕྱིན་ཏེ། བཀྲ་ཤིས་གཏང་རག་དགའ་སྟོན་ཚོགས་འཁོར་རྒྱ་ཆེན་བྱེད་སྐབས། ཀུན་གཟིགས་དབང་མོ་ཡིན་སྐད་པའི་བུད་མེད་སྔོ་སང་རུས་པའི་རྒྱན་དྲུག་སྤྲས་པ་དར་དང་རིན་པོ་ཆེ་སྣ་ཚོགས་ཀྱིས་བརྒྱན་པས། ཐོད་རྔ་དང་དྲིལ་བུའི་སྒྲ་ལ་དྲངས་ནས་འདི་སྐད་གསུངས། ཧེ་ཧེ། དབྱིངས་ཡེ་ཤེས་སྤྲུལ་པ་ཤར་ནས་འབྱུང༌། །ལྷོ་རྒྱུན་མིང་གི་དཔལ་དུ་རོལ་ཤེས་ན། །དཔལ་ལས་འབྲེལ་གྱི་ཐུགས་ཀྱི་ཟླ་གཞོན་དེ། །སྒྲ་བརྒྱ་ཡི་ལྟོ་བར་རང་སྐད་འབྱིན། །མཐུ་ནུས་པ་རྡོ་རྗེ་ཅན་ལ་འགྲན། །གཏེར་གཉིས་ཀྱི་བསྟན་པ་མཐའ་ལ་བརྟན། །དེའི་གནད་དང་ལྡན་པར་མ་གྱུར་ན། །ཤེལ་དཀར་གྱི་མེ་ལོང་འོད་པོ་ཆེ། །ཁོང་ཡོས་བུས་འབྲུག་གི་མདངས་བསུས་ཚེ། །འོད་མི་སྣང་ཡིབ་ལ་ཅི་ཆ་ཡོད། །ས་ཆུ་གཉིས་རང་ས་བཟུང་བ་གནད། །བྱང་མུན་པའི་ཁྲོད་ཀྱི་ཀ་ལ་བར། །གནས་སྐབས་ལས་ཡུན་རིང་གནས་མ་བཅའ། །བྲག་སྤྲེའུས་དབྱར་རྔའི་སྒྲ་བསྐུལ་ན། །ལས་དགེ་དང་མི་དགེ་སྣ་ཚོགས་འོང༌། །གནས་ངེས་མེད་ཀུན་ཏུ་སྒྲུབ་ཚུགས་ཟུངས། །ཡུལ་དགྲ་གཉེན་མེད་པར་གནས་མལ་མཛོད། །ཆོས་ཟབ་མོ་གཏེར་གཉིས་གདམས་པ་འདི། །ལས་ལྡན་པ་འགའ་རེ་

༤༥༤༽མ་གཏོགས་པའི། །མི་མང་པོའི་ཁྲོད་དུ་གསང་བར་སྦོས། །མཁྱེན་གཉིས་ཀྱི་ཤེས་རབ་མིག་མེད་ན། །དམ་གྲིབ་ཀྱིས་རང་གཞན་ཕུང་ལ་སྦྱོར། །ལར་པད་འབྱུང་དང་མཚོ་རྒྱལ་ཐུགས་བསྐྱེད་ཀྱིས། །གཏེར་སྟོན་དང་གཏེར་བདག་ཟབ་པའི་ཆོས། །དུས་ནམ་ཞིག་འཕྲད་པ་རྡོ་རྗེའི་ཚིག །ནོར་རིན་ཆེན་འདོད་དགུ་སྟེར་བ་བཞིན། །མ་འགྲོ་བའི་དོན་ཆེན་རིམ་གྱིས་འབྱུང༌། །ལས་གང་འབྲེལ་སྐྱེ་འགྲོ་མ་ལུས་པ། །གནས་འདི་ནས་ལུས་བརྗེས་གྱུར་མ་ཐག །དཔལ་པདྨ་འོད་ཀྱི་ཞིང་ཁམས་གསུམ། །འདྲེན་སྟོན་ཀྱི་མཆོག་ཏུ་ཨེ་མ་ཧོ། །ཞེས་གསུངས་ཏེ་མི་སྣང་བར་གྱུར་ཏོ། །དེ་ནས་ལོ་ཁྱིམ་དེ་ཀའི་ཟླ་བ་ལྔ་བའི་ཡར་ཚེས་བཞིའི་ཉིན་ཛི་རོང་གསང་ལུང་དགོན་པས་ང་རང་བསུ་མ་ལ། དགེ་བཙུན་དམ་ཆོས་དང༌། ཚོགས་རྒྱམ་གཉིས་ཐོན་བྱུང་བས་དེ་ཀར་འགྲོ་གྲབས་བྱེད་སྐབས། ཉག་རོང་ཨ་བསེ་བའི་མི་སྐྱ་ཕོ་མོ་རྣམས་ཀྱིས་ཁོང་ཚོ་ལ་ཆོས་འབྲེལ་རེ་འཇོག་རོགས་དང༌། དཀར་བསོད་རེའི་མཐུན་རྐྱེན་བྱེད་ཟེར་ནས། །དེ་དག་གི་ནང་ནས་རང་གི་སློབ་འབངས་སུ་གྱུར་བ་བག་བཟའ་ཞེས་པས་འདུག་ཏུ་མ་སྟེར་ནས། དེ་ཀར་སོང་ཡོད་སྐབས་ནུབ་མོ་ཐོ་རངས་ཁར་རྨི་ལམ་ལ། ང་རང་ཡུལ་འཇིགས་རྔམ་ཡིད་དུ་མི་འོང་བ་མཐོང་བ་ཙམ་གྱིས་ལུས་སེམས་སྡུག་བསྔལ་གྱིས་གདུང་ཞིང་འགྲོ་བ་རྣམས་ཀྱང་སྡུག་བསྔལ་ཁོ་ནས་མནར་བ་ཤ་སྟག་ཏུ་འདུག་པས། བདག་གིས་འདི་རྨི་ལམ་ནང་ནས་ཡ་ང་བ་ ༤༥༥༽འཇིགས་སུ་རུང་བ་དེ་ཀ་ཅི་ཡིན་སྙམ་ཚེ། དེ་མ་ཐག་པར་མི་ནག་ཁྲོས་པའི་ཉམས་ལྡན་སྨ་ར་དང་སྨིན་མ་སྐྲ་ལ་སོགས་པའི་བ་སྤུ་ཐམས་ཅད་གནམ་དུ་གཟེངས་པ། །རོ་སྟོད་ལ་མི་མགོའི་ཕྲེང་བ་དང༌། རོ་སྨད་ལ་མི་ལྤགས་ཀྱི་ཤམ་ཐབ་དཀྲིས་པ། ལག་གཡས་མེ་ལོང་དང༌། གཡོན་ཁྲམ་ཤིང་ཐོགས་པ་ཞིག་བྱུང་ནས་འདི་སྐད་ཟེར། ཁྱོད་ཡུལ་འདིར་འོང་དོན་ཅི་ཡིན། དགེ་སྡིག་ཅི་འདྲ་བསགས་ཡོད་སྨོས་ཤིག་ཟེར་ནས། །ཨམ་གཙིག་བསྡམ་ཞིང་རྐང་རྡེབ་བྱེད་ཅིང་ཧ་ཧེའི་སྐད་སྒྲ་འགྲུབ་སྒྲ་ལྟར་མི་བཟོད་པ་ལྟ་བུར་བྱེད་འདུག་པས།

ཐོག་མར་ང་རང་ཡང་ཅུང་ཟད་ཞིག་སྐྲག་བྱུང་བས་འདི་སྐད་སྨྲས། ཕ་བླ་མ་ཀུན་མཁྱེན་ཆོས་ཀྱི་རྗེ། །འདྲེན་མཆོག་པདྨ་ལས་འབྲེལ་ལ། །གསོལ་བ་འདེབས་སོ་བྱིན་གྱིས་རློབས། །འཁྲུལ་སྣང་ཆོས་སྐུར་གྲོལ་བར་མཛོད། །ཉོན་དང་མི་ནག་འཇིགས་རྔམ་ཅན། །ངས་དགེ་སྒྲུབ་སྡིག་སྤང་ཅི་བྱས་ཡང༌། །ཁྱོད་ཀྱིས་རྗེས་གཅོད་བྱེད་དོན་མེད། །ཡུལ་འདི་དང་སྐྱེ་འགྲོ་དེ་དག་གི། །རྒྱུ་རྐྱེན་ཁྱོད་ཀྱིས་བདག་ལ་སྨོས། །ཁྱོད་ང་རྒྱལ་བ་སྤུ་མ་གཟེངས་ཤིག །ཕྲག་དོག་སྐད་སྒྲ་མ་ཆེ་ཞིག །འདོད་ཆགས་འཁྲུགས་ལོང་མ་རྒོད་ཅིག །ཞེས་སྡང་གདུག་རྩུབ་མ་སྟོན་ཅིག །གཏི་མུག་རང་གཟུགས་མ་ངོམ་ཞིག །ང་ལྷ་ལུས་ཐོབ་པའི་མི་མོ་ཡིན། །ཉོན་གཟུགས་ཁྱོད་ལ་ང་མི་འཇིགས། །སེམས་ཆོས་སྐུར་གྲོལ་བའི་རྣལ་འབྱོར་ཡིན། །རྨི་ལམ་སྒྱུ་མར་ང་མི་ཞེན། །གང་སྣང་ཡེ་ཤེས་ཆེན་པོའི་ངང༌། །སྐྱེ་འགགས་ ༤༥༦༽གཉིས་མེད་ཕྱོགས་ལྷུང་བྲལ། །དག་མཉམ་རོལ་བའི་གདེང་ཞིག་ཐོབ། །འཆི་བའི་དགྲ་ལ་ཡ་ང་མེད། །འཆི་མེད་གཉུག་མའི་བཙན་ས་ཟིན། །གང་ཤར་གང་སྣང་རིག་པའི་རྒྱན། །སྤང་བླང་མཚན་འཛིན་ཡུལ་ལས་འདས། །ཆོས་ཀུན་མཉམ་པ་ཉིད་དུ་གྲོལ། །ངའི་དགེ་བའི་མཐའ་དེ་ནམ་མཁར་མཉམ། །ཁྱོད་ཅོར་ཆུང་སེམས་ཀྱིས་ཐུག་ས་མེད། །ངས་སྡིག་ཀུན་རྩ་བ་མ་རིག་བཅོམ། །བདག་ཉིད་གཅིག་པུའི་བདུད་མོ་དེ། །ཤེས་རབ་གཉིས་ཀྱི་མདའ་མོས་བསད། །ལྷན་གཅིག་སྐྱེས་པའི་བདུད་ཕོ་དེ། །སྐུ་གསུམ་རི་རབ་འོག་ཏུ་མནན། །ཀུན་བཏགས་བདུད་ཀྱི་བུ་ཆུང་དེ། །ཡེ་ཤེས་ལྔའི་སྒྲོམ་དུ་འཆོར་མེད་བྱས། །རྣམ་གཡེང་ལྷ་ཡི་བདུད་པོ་དེ། །ཚོགས་དྲུག་རང་གྲོལ་གྱི་མདུང་མོས་བསད། །དགའ་སྤྲོ་ཞེན་པའི་བདུད་པོ་འདི། །མཉམ་པ་ཉིད་ཀྱི་ཧོམ་དུ་མནན། །འཁྲུལ་སྣང་ཕུང་པོའི་བདུད་པོ་འདི། །རྣམ་ཐར་གསུམ་གྱི་རལ་གྲིས་བསད། །སྙེམ་བྱེད་བདུད་ཀུན་ཨ་མྱེ་འདི། །ཆོས་དབྱིངས་མཁའ་ལ་ཡུལ་ཕུད་བྱས། །ཐོགས་བཅས་ཡུལ་གྱི་དྭ་ཕྲུག་དང༌། །ཐོགས་མེད་ཡིད་ཀྱི་དྭ་ཕྲུག་གཉིས། །བླང་དོར་རིས་མེད་ཀྱི་ས་ལ་བསྐྱལ། །གཅེས་འཛིན་རང་གྲོལ་གྱི་ཞགས་པས་བཅིངས། །སྣང་སྟོང་གཉིས་མེད་ཀྱི་ཕུར་བུས་བསད། །སྐུ་གསུམ་མཉམ་ཉིད་ཀྱི་ས་ཐོབ་བྱས། །ངས་སྡིག་པའི་ལས་བྱས་འདི་ལྟར་ཡིན། །ཁྱོད་ཨ་བུ་ཡིན་ན་རྗེས་གཅོད་མཛོད། །ཅེས་སྨྲས་ཚེ།

ཁོ་ན་རེ། ཡ་ཡ། གྲང་ང་ཁམས་ནས་འོང་བའི་བྱང་སེམས་ ༤༥༧༽མ། །ཁྱོད་ཀྱི་དགེ་སྒྲུབ་སྡིག་སྤང་ངོ་མཚར་རྨད། །དེ་དོན་བརྗོད་ན་གྲངས་ཀྱིས་མི་ལང་པས། །ཁྱོད་ཀྱིས་སློབ་འབངས་རྣམས་ལ་འདི་ལྟར་གྱིས། །གདམས་པ་སྟོན་དང་ཁམས་གསུམ་ཡོངས་གྲོལ་གྱི། །རྣལ་འབྱོར་ཤ་སྟག་འབྱུང་བ་ངེས་པའི་ཚིག །འོན་ཀྱང་ཁྱོད་ཀྱི་གདུལ་བྱའི་ཆ་ཙམ་ལ། །ཉེ་བའི་སྡིག་ཅན་གྲང་ང་ཁམས་ཀྱི་མི། །ཉག་དཔོན་ཚུལ་བཟུང་ཡ་མ་ཚེ་རིང་དང༌། །རྡོ་རྗེ་བཀྲ་ཤིས་ཨ་དང་མགོན་པོ་རྒྱལ། །དེ་ལ་སོགས་པའི་དམེ་བུ་དེ་དག་རྣམས། །ཤི་མ་ཐག་པར་ཡུལ་འདིར་སྐྱེ་བ་བརྒྱུད། །བཟོད་དཀའ་སྡུག་བསྔལ་ཡུན་རིང་མྱོང་ཞིང་མནར། །དེ་ནས་མར་མར་འོག་ནས་འོག་ཏུ་འགྲོ། །རང་བྱས་ལས་ཀྱི་རྣམ་སྨིན་མ་ཟད་པར། །འབྲས་བུ་སྡུག་བསྔལ་སྐེམ་པར་མི་འགྱུར་རོ། །ཞེས་ཟེར་བས། བདག་ཁོ་རང་དང་མཉམ་དུ་ཡུལ་དེར་བལྟ་རུ་སོང་བའི་ཚེ། ཟངས་དཀར་ཡུལ་ཆུང་ཙམ་གྱི་ནང་དུ་ཁྲོ་ཆུ་ཁོལ་མས་བཀང་ནས་ཕྱོགས་བཞིར་མི་ནག་བཞིས་སྦུད་པ་རྒྱག་གི་འདུག་པས། བདག་གིས་འདི་ཅི་རེད་སྨྲས་ཚེ། ཁོ་ན་རེ། འདི་ཉག་ཨ་བསེའི་དཔོན་འཁོར་བཙོ་ས་རེད། དེ་བས་ཚ་བ་ད་དུང་ཡོད། དེ་ལ་ཡ་མ་མགོན་བཙོ་དགོས་ཟེར། ཡང་ཟངས་ཀྱི་རི་དྭགས་ཤ་བ་གླ་བ་སོགས་མང་པོ་མེ་རང་འབར་དུ་ཡོད་པ། ལ་ལའི་ཁ་ནས་མདའ། ལ་ལའི་མེ་དཔུང༌། ལ་ལའི་སྤུ་གྲི་སོགས་མཚོན་ཆ་སྣ་ཚོགས་ཆར་བབས་པ་ལྟ་བུར་འདུག་པས། འདི་དག་ཅི་རེད་དྲིས་ཚེ། ཁོ་ན་རེ། འདི་དག་ནི་ཉག་ཨ་ ༤༥༨༽བསྭེའི་དཔོན་འཁོར་གྱིས་མ་ཉེས་རི་དྭགས་བསད་པའི་རྣམ་སྨིན་འཇལ་ས་རེད། ད་དུང་ཡང་དེའི་ཕན་ན་སྡུག་བསྔལ་མི་འདྲ་བའི་གནས་དུ་མ་ཡོད་དོ་ཟེར། བདག་གིས་ཡུལ་འདི་དང་སྡུག་བསྔལ་མི་འདྲ་བའི་གནས་ཡོད་དོན་ཅི་རེད་དྲིས་པའི་ཚེ། ཁོ་ན་རེ། ཡུལ་འདི་ནི་དམྱལ་བ་ཡང་སོས་ཀྱི་སྟེང་རེད། སྙིགས་དུས་ཀྱི་འགྲོ་བ་རྣམས་ལས་འབྲས་ཁྱད་དུ་བསད་ནས་མི་དགེ་བ་སྣ་ཚོགས་བསགས་པའི་འབྲས་བུ་སྡུག་བསྔལ་མ་ངེས་པ་སྣ་ཚོགས་ཀྱི་དམྱལ་བ་ཡོད་པས་བརྗོད་ཀྱིས་མི་ལང་ངོ༌། །ཁྱོད་ཀྱི་ཉེ་འཁོར་ཀྱི་ཉེ་འཁོར་གྱི་རྣམས་ལ་དོན་མེད་ཀྱི་སྡིག་པ་བྱེད་དུ་མ་འཇུག་ཅིག

།ལས་འབྲས་བསླུ་བ་མེད་པར་རང་ཐོག་ལ་སྨིན་ངེས་པ་ཡིན་ནོ། །ཟེར་མ་ཐག་གཏམ་མཇུག་མ་རྫོགས་ཀྱང༌། རྟ་འཛིང་བྱས་པའི་རྐྱེན་གྱིས་གཉིད་ལས་སད་དོ། །དེ་ནས་ཟླ་ཁྱིམ་དེ་ཀའི་ཡར་ཚེས་བཅུ་བཞིའི་ཉིན་ཉེ་གནས་ཤཱི་ལ་བཛྲ་དང༌། རང་གི་བུ་མོ་ཆོས་དབྱིངས་སྒྲོན་མ་བཅས་བསུ་མ་གཉིས་དང་ལྷན་དུ་ཛི་རོང་གསང་ལུང་དགོན་དུ་སོང་ནས་དེ་ཀར་གནས་བཅས་ཡོད་སྐབས། ཡུལ་སྐྱོང་ལྷ་རག་གཉན་རྩེ་ཡིན་ཟེར་བ་མི་དཀར་རྟ་དཀར་ཅན་ཞིག་འོང་ནས་འདི་སྐད་ཟེར། ཁྱེད་ཀྱིས་ངེད་ཅག་ལ་གསོལ་མཆོད་གྱིས་དང༌། ཅི་འདོད་ཕྲིན་ལས་བསྒྲུབ་འོང་ཟེར་ནས་ཐལ་ལོ། །བདག་གིས་བསམ་པ་ལ་ང་རང་ཆུང་ལོ་ངོ་བཅུ་ནས་བཟུང་ད་བར་ལ་དཀོན་མཆོག་རྣམས་རྣམ་གསུམ་ལ་བློ་གཏད་ནས་གསོལ་འདེབས་བྱེད་པ་མ་ ༤༥༩༽གཏོགས། ཡུལ་སྐྱོང་གཞི་བདག་སོགས་ལ་སྐྱབས་བཅོལ་བ་དང་མཆོད་གསོལ་བྱེད་པ་སོགས་མི་དར་བ་ལྟ་བུ་ཡིན་ཀྱང༌། ད་ལན་ཁོ་རང་བདག་གི་གཏེར་སྲུང་ཡིན་པས། གནས་མགྲོན་ཀྱི་དམ་ཚིག་གི་རྟེན་དུ་སྙམ་ནས། ཁོ་རང་ལ་དམིགས་ནས་མཆོད་གསོལ་ཕྲན་བུ་ཞིག་བྱས་ཚེ། ཅི་དགོས་ཀྱི་མཐུན་རྐྱེན་ཐམས་ཅད་འགྲུབ་པ་བྱུང་ངོ༌། །དེ་ནས་ལོ་ཁྱིམ་དེ་ཀའི་ཟླ་བ་དྲུག་པའི་ཡར་ཚེས་བཞིའི་ཉིན་ཆོས་ཀྱི་དབུ་བརྩམས། འདུས་སྡེ་དྲུག་ཅུ་ཡར་ལྷག་ཙམ་ལ། མ་བསྒོམ་སངས་རྒྱས་ཀྱི་ཁྲིད་དང༌། རྫོགས་ཆེན་ཡང་ཏིག་ནག་པོའི་ཁྲིད། ཀུན་མཁྱེན་གྱི་གསུང་ཡ་བཞིའི་ལུང་དང༌། གཞན་ཡང་རང་གཏེར་དང༌། གཏེར་ཁ་སྔ་ཕྱི་ཀུན་གྱི་དབང་ཁྲིད་ལུང་དང་བཅས་པ་རྒྱས་སུ་སྤེལ་སྐབས། ཉིན་གཅིག་ང་རང་གི་བསམ་མནོ་ལ་ཚེ་ཆོས་མཐར་ཕྱིན་པའི་དགེ་འདུན་འདུས་སྡེ་འདི་ཙམ་ལ་ཆོས་འཆད་དབང་བསྐུར་སོགས་བྱས་ཀྱང༌། རང་ལ་ནི་ཡོན་ཏན་སྤུ་རྩེ་ཙམ་ཡང་མི་འདུག་པས། ད་ནི་རང་གཅིག་པུར་མཚམས་དམ་རྒྱ་ཞིག་ལ་བསྡད་ན་དགའ་སྙམ་ནས་དེ་ཀར་ཐག་བཅད་ཡོད་པས། དེའི་ནུབ་རྨི་ལམ་ལ་བུད་མེད་རྒན་མོ་ཞིག་གིས་ཞིང་ས་བཟང་པོ་ཞིག་ཡོད་པ་དེ་ལོགས་དེ་ཀར་བཞག་ནས།

ས་རྒོད་ཞིག་ལ་ནས་རྨོ་དགོས་ཟེར་ཞིང་དཀའ་བ་ཆེན་པོ་བྱེད་འདུག་པས། བདག་གིས་མོ་རང་ལ། ཁྱོད་ཀྱིས་ས་རྒོད་ལ་དཀའ་ཚེགས་ཆེན་པོ་ཅིའི་ཕྱིར་བྱེད། ཞིང་ས་བཟང་པོ་འདི་རྨོས་དང༌། ལོ་ཐོག་ལོན་ ༤༦༠༽ངེས་པ་རེད་སྨྲས་པས། མོ་ན་རེ། རེད་ཁྱོད་ཀྱི་བསམ་རྒྱུའི་བྱ་བ་དང༌། །ངས་བྱེད་རྒྱུའི་བྱ་བ་གཉིས་ཀ་འདྲ་འདུག་ཨང་ཟེར། ཡང་བདག་གི་ང་རང་གི་སོ་ནམ་བྱས་ཏེ་རྒྱུ་རྫས་བསོག་འཇོག་བྱེད་བསམ་གྱི་མེད། ཁྱོད་རྒས་ཀྱང་གོམས་མ་ཤེས་ནས་ས་རྒོད་རྨོ་བཏུལ་བྱེད་པ་དེ་ཀ་འཁྲུལ་བ་རེད་སྨྲས་ཚེ། ཡང་མོ་ན་རེ། ཧ་ཧ་ང་འཁྲུལ་བ་མ་རེད། ཁྱོད་རང་འཁྲུལ་བ་རེད། ཁྱོད་ཕྱི་ནས་བལྟས་ན་གཅོད་མ་འདྲ། །ནང་ནས་བལྟས་ན་ཡ་མ་འདྲ། །ན་ཙ་གཟེར་ཟུག་རྒྱུན་ཆད་མེད། །དེ་འཁྲུལ་བ་རེད་དམ་གྲོལ་བ་རེད། །ཡང་ཕྱི་ནས་བལྟས་ན་ཐ་མལ་གཟུགས། །ནང་ནས་བལྟས་ན་ཆོས་ཉིད་མཐོང༌། །སྤོབས་པ་ཆུང་ལུགས་ཉན་ཐོས་འདྲ། །དེ་འཁྲུལ་བ་རེད་དམ་གྲོལ་བ་རེད། །ཡང་ཕྱི་ནས་བལྟས་ན་རྣལ་འབྱོར་མ། །ནང་ནས་བལྟས་ན་གཏེར་ལ་དབང༌། །གྲོགས་མེད་གཅིག་པུར་བཙུན་མ་འདྲ། །དེ་འཁྲུལ་བ་རེད་དམ་གྲོལ་བ་རེད། །ཡང་ཁྱོད་ཀྱི་ཡིད་ལ་བསམ་པ་ཡི། །ཡུན་རིང་འདུག་ཐབས་བྱ་བ་དེ། །ལས་དང་དུས་ཀྱིས་མ་བསྒྱུར་ན། །རིམ་གྱིས་ལྡན་ལ་ཅི་ཆ་ཡོད། །ཁོང་སྒྱུ་བའི་མཁན་པོ་ངམ་ནག་དེ། །ཡོས་བུའི་གདོང་གིས་བསུ་ཉེ་བའི། །དེ་ལ་བརྟག་དཔྱད་གཟབ་གལ་ཆེ། །ད་དུང་གཏེར་གཉིས་བསྟན་པའི་མཇུག །བ་དན་ཁྱོད་ཀྱི་ལག་ཏུ་ཡོད། །རྟེན་འབྲེལ་སབྟས་མ་བསྒྱུར་ན། །ནོར་བུ་རིན་ཆེན་ལྷོ་ནས་རྙེད། །བྱང་གི་དུག་རླུངས་མུན་པའི་གྲིབ། །མི་རིང་རང་གི་ཕྱོགས་ནས་བསུ། །དེ་ལ་ ༤༦༡༽སྟབས་གཟབ་མ་བྱས་ན། །གཡུ་འབྲུག་་དུང་ར་ལྷོ་རུ་འཕེན། །འདི་ནས་མི་རིང་ཉི་བའི་གནས། །རྡོ་རྗེ་ཕག་མོའི་བྱིན་རླབས་ཞིང༌། །ཀརྨཱ་མཁའ་འགྲོ་འདུ་བའི་གནས། །ཤར་ཕྱོགས་སྦས་ཡུལ་ཀ་མ་ཏྲར། །རང་གཏེར་མཁའ་འགྲོའི་གསང་མཛོད་ཡོད། །དུས་ལ་བབ་ཚེ་ལག་ཏུ་ལོན། །དེ་དུས་སྨོན་ལོག་རྐྱེན་བསྐུལ་ན། །ཡང་གཏེར་མི་མགོན་དཀར་པོར་བཅོལ། །དུས་ཀུན་འཁྲུལ་བའི་བློ་མ་མང༌། །ཅི་བྱེད་འགྲོ་དོན་ཁོ་ནར་བརྩོན། །ཆོས་བརྒྱད་ཡུལ་ལ་མགོ་མ་འཁོར། །ཆོག་ཤེས་འཕགས་ནོར་སྙིང་ལ་འཆོང༌། །གནས་ཡུལ་གཅིག་ལ་གཞི་མ་བཅའ། །གང་བདེར་བཤད་སྒྲུབ་བསྟན་གཞི་ཟུངས། །སེམས་དཔའ་(Dakini

letter here)དེ། འབྲུག་གི་ལོ་ལ་འཕྲད་པར་ངེས། མདོར་ན་ལས་དང་བྱ་བ་ཀུན༌། །མཁའ་འགྲོའི་བརྡ་བྱང་ཇི་བཞིན་དུ། །རིག་པས་དཔྱོད་ཤེས་གནས་གལ་ཆེ། །ཟེར་བ་དང་མཉམ་དུ་མི་སྣང་བར་གྱུར་སོང་བས། བདག་གིས་འདི་ཅི་ཡིན་སྙམ་ཡོད་ཚེ། བསོད་སྤྲུལ་རིན་པོ་ཆེ་བྱོན་འོང་བས། ང་རང་དགའ་དྲགས་ནས་ཁོང་ལ་ཕྱག་ཕུལ་ཏེ་སྐུ་ཁམས་བཟང་ཞུས་པས། །ཁོང་གི་ཞལ་ནས། ང་རང་གཅིག་པུས་མི་ཚད། སྤྲུལ་གཅེས་དཔོན་གཡོག་བྱོན་ཡོད་གསུངས། བདག་ཤིན་ཏུ་དགའ་སྤྲོ་ཆེན་པོ་སྐྱེས་ནས་ཨ་སྐྱིད་ཏ། ཡིད་བཞིན་ནོར་བུ་དཔོན་གཡོག་གང་ན་བཞུགས་ཡོད་ལགས། ང་རང་ལྟ་བར་འགྲོ་དགོས་ཞུས། །སྤྲུལ་སྐུ་རིན་པོ་ཆེའི་ཞལ་ནས། ཕ་གི་ན་བཞུགས་ཡོད་འུ་ཅག་གཉིས་འགྲོ་གསུངས་ཏེ། དེ་ཀར་ ༤༦༢༽སོང་བ་ཡུལ་ཡིད་དུ་འོང་བ་སྤངས་ལྗོང་མེ་ཏོག་གི་ཚལ་རབ་ཏུ་རྒྱས་པ། བྱ་རིགས་སྣ་ཚོགས་ཀྱིས་རྩེད་འཇོ་བྱེད་ས། དྲི་བཟང་གི་ངད་འཐུལ་ཞིང་བར་སྣང་ཐམས་ཅད་འོད་ཟེར་འཇའ་སྤྲིན་འཁྲིགས་ས། དེའི་དབུས་སུ་འཇའ་ཡི་གུར་ཁང་གི་ནང་དུ་དཔའ་བོ་མཁའ་འགྲོའི་དབུས་ན། སྐྱབས་རྗེ་ཐམས་ཅད་མཁྱེན་པ་ཡིད་བཞིན་ནོར་བུ་དེ་ཉིད་ཐུགས་བརྩེ་བའི་ཉམས་ལྡན་གྱིས་བདག་ལ་འདི་སྐད་གསུངས། ཡ་གཅེས་ཕྲུག་འོ་མ་རྒྱལ་ལམ། ཁྱེད་ཀྱིས་བསྟན་པ་དར་བ་ཤིན་ཏུ་དགེ། འོན་ཀྱང་ད་ལན་ངེད་ཅག་གིས་ཁྱེད་ཀྱི་རིམ་གྲོ་ལ་རྡོ་རྗེ་ཕུར་བའི་དཀྱིལ་འཁོར་ཞལ་ཕྱེས་ནས་སྲི་མནན་ཞིག་བྱེད་གྱིན་ཡོད་པས། ཁྱེད་འདི་ཀར་བྱོན་པ་བཟང་གསུངས། བདག་གི་བསམ་པ་ལ་རྗེ་དེ་ཉིད་སྔར་ལྟར་སྐུ་བཞུགས་ཡོད་སྣང་འཆར་ནས་འདི་སྐད་ཞུས། ལགས་ཁྱེད་ཀྱི་སྐུ་མཚམས་ན་ང་རང་ཤི་མི་འགྲོ་ངེས་པ་ཡིན་སྙམ་གི་ཞུས་ཚེ། ཡང་རྗེའི་ཞལ་ནས། ང་སྐྱེ་འཆི་མེད་པའི་རིག་སྐུ་བརྙེས་ཤིང་འཆི་བ་ལ་མི་ལྟོས། ཁྱེད་ད་དུང་གནས་དུས་རྟེན་འབྲེལ་རེས་མ་བསྒྱུར་ན། །སྐུ་ཚེ་རྐྱེན་དབང་ལ་གཏོང་མི་ཉན། ད་ལན་ཡང་ཡོས་ཟླའི་ཚེས་བཅུའི་ཉིན་མཁའ་འགྲོས་བསུ་བ་ཞིག་འདུག་པས།

དེ་བཟློག་ཐབས་ལ་རིམ་གྲོ་བྱེད་པ་ཡིན་གསུངས། ཡང་བདག་གིས་ང་རང་གི་གཏེར་ལུང་ཐམས་ཅད་དུ་ཡོས་ཟླའི་ལོར་ངེས་མེད་དགོས་ཟེར་བ་སྣང་ལགས། ཡོས་ཟླའི་ནང་ལ་མཁའ་འགྲོས་བསུ་བ་བྱུང་ནི་མ་གོ་ཡང༌། ཁྱེད་ཀྱིས་མཁྱེན་ ༤༦༣༽བཞིན་དེ་དོན་ཅི་ལགས་ཀྱིས་གསུང་དུ་གསོལ་ཞུས་ཚེ། ཡང་རྗེའི་ཞལ་ནས། གཅེས་ཕྲུག་ཁྱེད་སྔར་གཏེར་སྟོན་མ་པདྨ་མཚོ་སྐྱིད་ནས་བཟུང་ད་བར་ལ་གནས་དུས་ཀྱི་དབང་གིས་དགུང་གྲངས་སུམ་ཅུ་རྩ་དྲུག་ལས་མཐར་མ་ཕྱིན་པ་ཡིན་པས། དེའི་རྐྱེན་གྱིས་ད་ལན་ཡང་སྐུ་ཚེ་ལ་བར་ཆད་འོང་ཉེ་བ་ཡིན་ཀྱང༌། འུ་ཅག་གཉིས་དམ་ཞིག་སྨོན་ལམ་མཐུ་ཆེ་བས་སྐབས་འདིར་བར་ཆད་བདག་གིས་སེལ་བ་ཡིན་ཀྱང༌། ད་ཕན་ཆད་བུ་སློབ་ཆོས་བདག་རྣམས་ལ་རག་ལས་པས། མཛད་ཕྲིན་རྐྱེན་དབང་དུ་མི་འགྲོ་བར་གཟབ་དགོས། སྙིགས་དུས་འདིར་འཁོར་སློབ་སྐྱོང་ཐབས་དཀའ་མོ་རེད། དམ་ཉམས་དེ་སུ་ཡིན་མི་ཤེས་པས། ཡུལ་གང་བདེར་ངེས་མེད་རེ་མཛད་ན་མཛད་ཕྲིན་མཐའ་རྒྱས་རེ་འོང་ཐང་གསུངས། ཡང་བསོད་སྤྲུལ་ཞལ་ནས། སྤྲུལ་གཅེས་མཁའ་འགྲོ་སང་ལ་ད་ལན་ཚེས་བཅུའི་ཉིན་མཁའ་འགྲོའི་བསུ་བ་ཡོད་དོན་ཅི་ལགས་ཞུས་ཚེ། རྗེའི་ཞལ་ནས་པདྨ་མཚོ་སྐྱིད་སོ་དྲུག་ལོའི་ཡོས་ཟླའི་ཚེས་བཅུའི་ཉིན་སྐུ་ལུས་མ་སྤང་བར་མཁའ་སྤྱོད་ལ་གཤེགས་པ་ཡིན་པས། དེའི་རྟེན་འབྲེལ་གྱིས་ད་རེས་དང་སྐུ་རབས་ལྔར་སྒྱུ་ལུས་དབྱིགས་སུ་གཤེགས་པ་ཡིན་པར་སྣང་གསུང་མ་ཐག རྐྱེན་ཞིག་གིས་གློ་བུར་དུ་ཉམས་ལས་སད་ཚེ། སྔར་ཡིད་བཞིན་ནོར་བུའི་གསུངས་པ་རྣམས་སེམས་ལ་ཤར་ཚེ་ཡིད་སྐྱོ་ནས་འོ་དོད་ཀྱིས་གསོལ་བ་འདི་ལྟར་བཏབ། དུས་གསུམ་སངས་རྒྱས་ལས་ལྷག་བཀའ་དྲིན་ཅན། །འཁོར་ ༤༦༤༽ལོའི་མགོན་པོ་པདྨ་ལས་འབྲེལ་རྩལ། །ཐུགས་རྗེ་ཞི་བའི་དབྱིངས་ལས་མ་གཡོས་ཀྱང༌། །དུས་ཀུན་ཁོ་མོ་བདག་ལ་བརྩེ་བས་བསྐྱངས། །མགོན་པོ་ཐུགས་རྗེ་ཅན་ཉིད་ཁྱེད་ལྟ་བུ། ཁོ་མོ་བདག་གིས་སྔར་ཡང་མ་རྙེད་པས། །ཕྱིས་ནས་ཁྱེད་འདྲ་རྙེད་པར་མི་འགྱུར་ཡང༌། །པད་འབྱུང་ཡབ་ཡུམ་ཐུགས་བསྐྱེད་སྨོན་ལམ་དང༌། །ཐབས་ཤེས་རྟེན་འབྲེལ་ཟབ་མོའི་མཐུ་བྱིན་གྱིས། །བདག་ཉིད་འདི་ནས་ཚེ་རབས་ཐམས་ཅད་དུ། །ཡིད་བཞིན་ནོར་བུ་ཁྱེད་དང་མི་འབྲལ་ཞིང༌། །ཐབས་ཤེས་སྤྱོད་པ་རྒྱ་མཚོ་མཐར་ཕྱིན་ནས། །ཕྲིན་ལས་བཟང་པོས་ས་གསུམ་ཁྱབ་པར་ཤོག

།ཅེས་གསོལ་བའི་སྐབས་རང་མདུན་འོད་ཐིག་གི་ཀློང་ནས་རྗེ་དེ་ཉིད་ཧེ་རུ་ཀའི་སྐུར་བཞེངས་ནས་འདི་སྐད་གསུངས། ཡ་ཡ་ཤར་རྟ་བདུན་ལྷོ་རིའི་རྒྱན་དུ་ཤར། །ནུབ་སྲིན་བྱས་བརྫུ་བག་ངོམ་ལ་ལྟོས། །བྱང་མུན་པའི་ཁྲོད་དུ་དབྱར་རྔ་གྲགས། །དུས་རེ་ཞིག་ཡུལ་དེར་བདེ་སྐྱིད་འཆར། །སྨན་ཤེས་མེད་གཅིག་གིས་རྐྱེན་བསྐུལ་ནས། །སློབ་འབངས་འགའ་དམ་ཚིག་གཡའ་ཡིས་བསྒྲིབ། །ཁོང་ནུས་ལྡན་ལས་ལ་མ་བསྐུལ་ན། །རྐྱེན་མི་འདོད་སྣ་ཚོགས་འབྱུང་ཡང་སྲིད། །ལྷོ་གསེར་གྱི་བ་དན་ལས་ཀྱིས་བསྒྱུར། །ལྟོ་འགྲོས་ཀྱིས་ཐབས་མཁས་མ་ཞན་ན། །ངའི་ཐུགས་ཀྱི་འོད་ཟེར་དབྱིངས་ནས་ཤར། །ལྷོར་རྨ་རུ་རྩེ་ཡི་ཉེ་ཆར་ན། །བྲག་གླང་ཆེན་གཙུགས་འདྲ་གྱེན་དུ་འཕྱོ། །ཆོས་ཐེམ་ཡིག་མེད་པའི་གསང་སྐོར་ནི། །ལྭ་བསྭེ་དུང་སྒྲོམ་དུ་ ༤༦༥༽རྒྱ་ཡིས་བཏབ། །དུས་རྟེན་འབྲེལ་འཆུགས་མེད་ཐོན་གྱུར་ན། །ས་འཛིན་གྱི་དུས་སུ་ལོན་པར་ངེས། །ཆོས་འཛིན་གྱི་སྐྱེས་བུ་ཏིཥྛིའི་མིང༌། །དཔལ་དེ་ལ་ཡི་དམ་སྒྲུབ་སྐོར་གཏོད། །དོན་གཉིས་ཀྱི་འགྲོ་དོན་འོང་བར་ངེས། །ལྷ་འཇམ་དཔལ་བྱིན་ཐོབ་འགྲོ་འདུལ་མིང༌། །དཔལ་དེ་ལ་མཁའ་འགྲོའི་མན་ངག་གཏོད། །གང་འབྲེལ་ཀུན་དཔལ་རིར་འདྲེན་པར་འགྱུར། །མཚོ་རྒྱལ་གྱིས་བྱིན་རླབས་ཨ་ཙར་སྤྲུལ། །ལྷོ་རྒྱུད་ནས་བཛྲ་མིང་ཅན་འབྱུང༌། །དཔལ་དེ་ལ་གསང་བ་ཡ་བཞི་གཏོད། །ཁྱིའི་ལོ་ལ་རང་སྐལ་ནོར་དང་འཕྲད། །རྟེན་འདི་རུ་ཁྱོད་ཀྱི་གཏེར་ཞབས་སྡོམ། །རྨ་རིན་ཆེན་སྤྲུལ་པ་རྒྱལ་

གྱི་མིང༌། །དཔལ་དེ་ལ་བླ་མའི་སྒྲུབ་སྐོར་གཏོད། །ཡུལ་གསུམ་ལ་ཆོས་ཀྱི་བསྟན་གཞི་ཚུགས། །ཆོས་དབང་གི་སྤྲུལ་པ་ལྷོ་ནས་འབྱུང༌། །དཔལ་དེ་ལ་མཁའ་འགྲོའི་ཐུགས་ཏིག་གཏོད། །གཏེར་གཉིས་ཀྱི་བར་ཆད་དེ་ཡིས་སེལ། །འབྲོག་མི་ཡི་སྤྲུལ་པ་ཉག་ནས་འབྱུང༌། །དཔལ་དེ་ལ་ཕག་མོའི་སྒྲུབ་སྐོར་གཏོད། །དབྱིངས་ཡེ་ཤེས་སྤྲུལ་པ་ཤར་ནས་འབྱུང༌། །དཔལ་དེ་ལ་མཚོ་རྒྱལ་ཟབ་སྒྲུབ་གཏོད། །ལྷ་སྲས་ཀྱི་སྤྲུལ་པ་རིག་འཛིན་མིང༌། །དཔལ་དེ་ལ་ཟབ་ཆོས་ཡོངས་རྫོགས་གཏོད། །དེས་བསྟན་པ་ཤར་དང་ལྷོ་ནས་དར། །ད་དེ་ལྟར་ཆོས་བདག་བུ་ཆེན་བརྒྱད། །ལས་སྨོན་ལམ་དུས་སུ་སད་པའི་ཚེ། །རང་སྐལ་གྱི་ཟབ་ཆོས་ཉམས་ལེན་བྱེད། །སྐལ་མེད་ཀྱི་མིག་ལ་གཟན་ན་ཡང༌། །མ་མཁའ་འགྲོའི་བརྡ་ལ་བསླུ་བ་མེད། །སབྟ་ ༤༦༦༽ཡི་རྐྱེན་གྱིས་མ་བསྒྱུར་ན། །བསྟན་འགྲོ་བའི་དོན་ཆེན་རིམ་གྱིས་འགྲུབ། །བརྡ་གོ་འམ་རིགས་ལྡན་བརྩེ་བའི་གྲོགས། །དུས་རྒྱུན་དུ་ང་ལ་གསོལ་བ་ཐོབ། །འབྱུང་འགྱུར་གྱི་བསླབ་བྱ་དུས་སུ་སྨྲ། །ཞེས་གསུངས་ནས་འོད་ཐིག་གི་རྣམ་པར་མི་སྣང་བར་གྱུར་ཏོ། །དེ་ནས་ཡང་རིམ་གྱིས་ཁྲིད་རྐང་རྣམས་རྫོགས་ནས། །སྙིང་ཐིག་ཡ་བཞིའི་ལུང་འདོན་སྐབས་སྔར་རྨི་ལམ་དུ་རྒན་མོས་ལུང་བསྟན་ལྟ་བུ་བཤད་པ་བཞིན། ཡུལ་དེ་ཀའི་ཉེ་ཕྱོགས་རྨི་རོ་ཟེར་བའི་གནས་ཞིག་འདུག་པ་དེ་བདག་གི་གཏེར་གནས་ཡིན་པར་སྣང་ནས་གཏེར་སྲུང་ལ་ཕྲིན་བཅོལ་བས། མཁའ་འགྲོ་པདྨ་མཚོ་སྐྱིད་ཀྱི་ཟབ་གཏེར་མཁའ་འགྲོ་གསང་བ་ཀུན་འདུས་ཀྱི་ཟབ་ཤོག་རྡོ་སྒྲོམ་ཆེ་བ་གཅིག་འདུག་པ་དེ་དངོས་སུ་སྤྲད་བྱུང་བ་ཡང་གཏེར་དུ་སྦས། དེའི་སྐབས་ལུང་བསྟན་ཕྲན་བུ་རེ་སྣང་བ་གཏེར་གཞུང་དུ་གསལ། དེ་ནས་དབང་ཁྲིད་ལུང་དང་བཅས་པ་མཐར་ཕྱིན་ནས། ཟླ་བ་བདུན་པའི་ཚེས་བཅུའི་ཉིན་རྩ་གསུམ་དཀྱིལ་འཁོར་ཞལ་ཕྱེས་ཏེ་གཏང་རག་གི་ཚོགས་མཆོད་བྱེད་སྐབས། ང་རང་གི་སྣང་བ་གནས་འགྱུར་ཏེ་ཡུལ་ཡངས་པ་ཆེན་པོ་ཞིག་ཏུ་ཐོན་སོང་བས།

བདག་གིས་ཡུལ་འདི་ཅི་ཡིན་སྙམ་ཡོད་ཚེ། རྡོ་རྗེ་གཡུ་སྒྲོན་མ་ཡིན་སྐད་པའི་གཡུ་ཡི་ལན་ཚར་ཅན་གོས་དར་སྔོན་པོའི་ལྭ་བ་གོན་པ་རིན་པོ་ཆེ་སྣ་ཚོགས་ཀྱི་རྒྱན་ཆས་སྤྲས་པ་མཛེས་ཤིང་ཡིད་དུ་འོང་བ་ཞིག་ཐོན་བྱུང་བས་འདི་སྐད་ཟེར། ཁྱོད་ཀྱི་ཡུལ་ ༤༦༧༽འདི་མི་ཤེས་སམ་ཟེར། བདག་གིས་མི་ཤེས་ད་སྔ་ཐོན་མ་མྱོང་སྨྲས་པས། ཌཱཀྐིའི་ཞལ་ནས། ཡུལ་འདི་ནི་དཔལ་རིའི་གསང་ལམ་མཁའ་སྤྱོད་ཀྱི་གནས་པདྨ་མཁའ་འགྲོ་འདུ་གླིང་རེད། འུ་ཅག་གཉིས་མཇལ་དུ་ཨེ་འགྲོ་གསུངས། བདག་གིས་ཁྱེད་དང་ལྷན་ཡིན་ན་འགྲོ་དང་ཆོག་གི། །དེ་མིན་ང་རང་གདོས་བཅས་ཡིན་པས་ཐོན་ཐབས་དཀའ་བར་སྣང་གི་སྨྲས་ཚེ། ཌཱཀྐི་ན་རེ། རིགས་ལྡན་མ་ཁྱོད་ཀྱི་ལུས་སྣང་གི་ཞེན་པ་མ་བོར་བ་རེད་མ་གཏོགས། ཁྱོད་གདོས་བཅས་སུ་ཡེ་ནས་གྲུབ་པ་མེད་དོ། །ལུས་གདན་གསུམ་ཚང་བའི་ཕོ་བྲང༌། ཡོངས་གྲུབ་སྐུ་གསུམ་གྱི་དཀྱིལ་འཁོར་རིན་པོ་ཆེན་ཡིན་པས་ལོག་པར་མ་འཛིན་ཅིག ཆོས་ཀྱི་དབྱིངས་ལས་གཡོ་བ་མེད་ཅིང་སྐུ་གསུམ་ཀྱི་རོལ་བ་ལས་མ་འདས་སོ། །ཅིའི་ཕྱིར་ཞེ་ན་སྣང་རྟོག་གཟུགས་སུ་སྣང་བ་སྐུ་ཡི་དབྱིངས་དང༌། རླུང་གདངས་ལྷུན་གྲུབ་ཏུ་སྣང་བ་གསུང་གི་དབྱིངས་དང༌། ངོ་བོ་རྣམ་པར་མི་རྟོག་པ་ཐུགས་ཀྱི་དབྱིངས་དང༌། སྐུ་དང་ཡེ་ཤེས་ལ་སོགས་ཡོན་ཏན་གྱི་དབྱིངས་དང༌། ལས་བཞི་ལྷུན་གྱིས་གྲུབ་པ་ཕྲིན་ལས་ཀྱི་དབྱིངས་ཏེ། ཐམས་ཅད་དབྱིངས་ཀྱི་སྤྲུལ་པ། དབྱིངས་ཀྱི་རྒྱན། དབྱིངས་ཀྱི་རོལ་པ། དབྱིངས་ཀྱི་སྒྱུ་འཕྲུལ་ལས་མ་བྱུང་བ་གཅིག་ཀྱང་མེད་པ་ཡིན་པས་ཤེས་པར་གྱིས་ཤིག་ཟེར། །དེ་ནས་ཁོ་རང་དང་མཉམ་དུ་ཞིང་ཁམས་དེར་སོང་བས། །ཞིང་གི་དབྱིབས་ཟླ་གམ་ལྟ་བུ། ས་གཞི་ཐམས་ཅད་པདྨ་རཱ་ག་ལས་གྲུབ་པ། ༤༦༨༽དེའི་སྟེང་དུ་རིན་པོ་ཆེ་སྣ་ཚོགས་ཁོད་སྙོམས་སུ་བརྡལ་བ། མེ་ཏོག་དང་ལྗོན་པ་ལོ་འབྲས་སྣ་ཚོགས་སྨིན་ཞིང༌། ཡན་ལག་བརྒྱད་དང་ལྡན་པའི་རྫིང་བུ་དམར་གསལ་འཁྱིལ་བ། སྨན་གྱི་སྤང་རི་ལ་སྤོས་ཀྱི་དྲི་བཟང་འཐུལ་ཞིང༌།

འཇའ་དང་འོད་ཀྱི་དྲྭ་བས་སྦྲེལ་བ། བྱ་དང་རི་དྭགས་ལ་སོགས་པས་རྩེ་འཇོ་བྱེད་ཅིང་གུ་རུ་ཧ་རི་ནི་ས་སྙན་དབྱངས་སུ་འུར་བ་དང༌། སྤང་ལྗོང་ལ་འཁོར་ཞིང་ལྗོན་ཤིང་ལ་བབ་པ། འཇའ་སྤྲིན་གྱི་དྲྭ་བའི་ཀློང་དུ་ཕྱོགས་མཚམས་ཐམས་ཅད་ན་མཆོད་པའི་ལྷ་མོ་མང་པོས་ཕྱག་ན་མཆོད་རྫས་དུ་མ་ཐོགས་ནས། གཞལ་ཡས་ཀྱི་ཕྱོགས་སུ་ཞལ་ཀྱུས་ནས་ལྷ་ཚོགས་རྣམས་ལ་མཆོད་པ་གླུ་བྲོ་གར་དང་རོལ་མོ་དབྱངས་སྙན་གྱིས་བསྟོད་བསྔགས་བརྗོད་པ། དེ་དག་གི་དབུས་སུ་རིན་པོ་ཆེའི་ཕོ་བྲང་ཚད་དང་མཚན་ཉིད་རྫོགས་པའི་ཀློང་དུ། ཆོས་འབྱུང་དམར་པོ་ཉིས་བརྩེགས་ཀྱི་སྟེང་དུ་པདྨ་དང་ཉི་མ་བམ་གྱི་གདན་ལ། རྣམ་ཀུན་མཆོག་ལྡན་བདེ་ཆེན་རྡོ་རྗེ་བཙུན་མོ་རྣལ་འབྱོར་མ་དམར་མོ་ཞལ་གཅིག་ཕྱག་གཉིས་པ་གཡས་གྲི་གུག་ནམ་མཁའ་ལ་ཕྱར་བ། གཡོན་ཐོད་ཁྲག་ཐུགས་ཀར་འཛིན་ཅིང་སྤྱན་གསུམ་དབྱིངས་སུ་གཟིགས་པ། ཞི་མ་ཁྲོ་འཛུམ་གྱི་ཉམས་དང་ལྡན་ཅིང༌། དབུ་སྐྲ་དམར་སེར་གྱེན་དུ་བརྫེས་ཤིང་ཐོད་སྐམ་ལྔའི་རྩེ་ཕྲན་མཛེས་པ། ཞབས་གཉིས་གར་སྟབས་སུ་རོལ་ཞིང་སྐུ་ལ་དར་དང་རུས་པའི་རྒྱན་དྲུག་རིན་ཆེན་སྣ་ཚོགས་ཀྱིས་སྤྲས་པ། ཡེ་ཤེས་ཀྱི་འོད་ཟེར་ ༤༦༩༽འཁྲིགས་པའི་ཀློང་དུ་བཞུགས་ཤིང༌། འཁོར་དུ་རིགས་བཞིའི་མཁའ་འགྲོ་མ་དང་ཕྱོགས་བཅུའི་དཔའ་བོ་དང་རྣལ་འབྱོར་མའི་ཚོགས་ཀྱིས་བསྐོར་ནས་བཞུགས་པར་སྣང་བའི་མོད་ལ། བདག་གིས་ཡིད་རབ་ཏུ་དགའ་སྟེ་ཕྱག་བཅས་གསོལ་བ་གདབ་པ། ཨེ་མ་ཧོ། རང་སྣང་དག་པ་འོག་མིན་མཁའ་སྤྱོད་ཞིང༌། །རང་བྱུང་ལྷུན་གྲུབ་རིན་ཆེན་ཕོ་བྲང་དབུས། །རང་རིག་དོན་གྱི་ལྷ་མཆོག་རྣལ་འབྱོར་མ། །རང་རྩལ་དག་པའི་འཁོར་བཅས་ལྷམ་མེར་བཞུགས། །རིག་སྟོང་འདུ་འབྲལ་མེད་པས་ཕྱག་འཚལ་ལོ། །རིག་སྐུ་མངོན་གྱུར་གདོད་མའི་ནང་དབྱིངས་སུ། །རིག་གཅིག་ལྷ་དང་གཉིས་མེད་པར། །རིག་འཛིན་བཞི་ཡི་གོ་འཕང་མྱུར་ཐོབ་ཤོག །ཅེས་གསོལ་བ་བཏབ་པ་དང་མཉམ་དུ། ངེད་ཅག་རྣམས་ཀྱི་ཚོགས་ཀྱི་དྲང་བའི་མགོར་ཐོན་སོང་བའི་རྐྱེན་གྱིས་སྣང་ཉམས་མཇུག་བསྡུ་མ་སྐབས་ནས་བཏང་སྙོམས་སུ་ལུས།

དེ་ནས་དེར་འདུས་ཐམས་ཅད་ཀྱིས་ཚོགས་ཀྱི་དགའ་སྟོན་ལ་རོལ་ནས་མཆོག་དམན་ཀུན་ཆོས་ཁྲིད་ཀྱིས་བློ་ཡིད་ཚིམས་པར་བྱས་ཏེ། ཕྱིས་ནས་ཀྱང་སྒྲུབ་གྲྭ་སོགས་བཤད་སྒྲུབ་ཀྱི་བསྟན་གཞི་མཐའ་རྒྱས་སུ་འབྱུང་བའི་རྟེན་འབྲེལ་རྗེས་མཐུད་དུ་བཞག གསང་ལུང་དབོན་པོའི་སྲས་སྤྲུལ་སྐུ་འཇིགས་ལི་དང༌། འདུལ་བ་འཛིན་པ་མཁྱེན་ཡངས་བློ་གྲོས་སྤྱན་མངའ་བླ་མ་ལྷུན་པོ་གཉིས་ཀྱི་དབུའི་བླ་སེར་ལྔ་བཅུ་ཙམ་གྱིས་ལྷག་བསམ་དག་པས་བླ་མའི་ཞབས་ཞུ་ཡིན་གསུངས་ནས། ང་རང་གི་དོན་ ༤༧༠༽དུ་སྐུ་རིམ་ཅི་དགོས་ཐམས་ཅད་ཚད་ལྡན་དུ་འཚོགས། དེ་སྐབས་མཁའ་འགྲོའི་ལུང་བསྟན་འོང་པ་གཏེར་གཞུང་དུ་གསལ། དེ་ནས་ཟླ་བ་བརྒྱད་པའི་ཡར་ཚེས་ལ་བཀྲ་སྐོར་དགོས་དང༌། གཡག་ཚེ། ཀྱ་ལ། རྫོང་མདའ་སོགས་ལ་བླ་ཟེར་མི་སྐྱ་ཕོ་མོ་རྣམས་རྒོན་ཡན་ཆད་ལ་རང་རང་དང་འཚམས་པའི་དབང་འབྲེལ་དང་ཆོས་འབྲེལ་སོགས་ཀྱིས་ཀུན་ཡིད་ཚིམས་པར་བྱས་ཏེ། མ་ཎི་དུང་བདུན་གྱིས་གཙོའི་སྒོམ་སྒྲུབ་ཚེ་ཐར་སྨྱུང་གནས་སོགས་ཁས་ལེན་ཡང་གྲངས་ལས་འདས་པ་འགྲུབ། གཞན་ཡང་རང་ལ་དད་འདུན་ཡོད་པའི་ཇོ་ནང་དང༌། དཔལ་ཡུལ་པ་དང༌། བཀའ་རྒྱུད་པ་སོགས་ཀྱི་བླ་སེར་རྣམས་ལ་རང་ལུགས་ཀྱི་ཆོས་འབྲེལ་སོགས་བྱས་ཚེ། ཐམས་ཅད་ཀྱིས་ཕྱོགས་རིས་མེད་པར་གདམས་ཟབ་ཀྱི་གསོས་སུ་སྨན་ནོ། །དེ་སྐབས་ཟབ་གཏེར་ཕྲན་བུ་རེའི་བརྡ་བྱང་འབྱོར་ཡང༌། གྲོགས་དག་མ་ལྡན་ནས་བཏང་སྙོམས་སུ་ལུས་པས། རང་ཡང་འབྱུང་འདུས་ལ་ཉེར་འཚེ་ཅུང་ཟད་རེ་བྱུང་བས། གནས་བདག་གིས་བསྐུལ་ནས་བསེ་ཤུག་པའི་གནས་ཟེར་བ་དེ་ཀར་ཉེ་གནས་ཚུལ་རྡོར་དང༌། ཚོགས་རྒྱལ། ཚོགས་རྒྱལ་རང་གི་རིགས་སྐྱེས་ནི་གུ་ཆོས་དབྱིངས་སྒྲོན་མ་བཅས་གསང་ཐབས་ཀྱིས་གནས་དེ་ཀར་སོང་ནས། ཡང་གསང་མཁའ་འགྲོའི་ཐུགས་བཅུད་ཀྱི་ཟབ་ཤོག་གནད་དྲངས། དེའི་ནུབ་རྨི་ལམ་ལ་དགེ་སྦྱོང་ཆེ་ཆུང་གཉིས་ཨ་ལྕོའི་ཚུལ་དུ་ཉི་མ་ནུབ་ནས་བདག་གི་སར་ཐོན་བྱུང་བས། ཁོང་གཉིས་ན་རེ།

ཁྱེད་ ༤༧༡༽སྐུ་ཁམས་བཟང་ལགས་ཟེར། བདག་གིས་ང་བདེ་མོ་ཡིན། ཁྱེད་རྣམ་གཉིས་དཀའ་ཨེ་བྱུང་དྲིས་ཚི། དགེ་རྒན་ཆེ་བ་ན་རེ། ངེད་གཉིས་དཀའ་ཚེགས་མ་བྱུང་ཡང༌། ཡུལ་ཕྱོགས་ཐག་རིང་བས་གྲོ་ཁ་ལམ་རྒྱགས་ཆེར་མ་རྙེད། འོན་ཀྱང་ཁྱེད་ཀྱི་མདུན་ནས་ཆོས་ཤིག་ཐོབ་དགོས་པ་ཡིན་པས། ངེད་གཉིས་ཀྱི་ལུས་འདི་ཁྱེད་ལ་འབུལ། ཁྱེད་ཀྱིས་ངེད་གཉིས་ལ་ད་ངོགས་བརྒྱག་ཐབས་ཟས། ཕྱི་མ་གྲོལ་ཐབས་ཆོས་གཉིས་ཀ་གནང་རོགས་དགོས་ཟེར། བདག་གིས་ཁྱེད་གཉིས་ཀྱིས་ཆོས་ཡང་དག་ཞིག་བསྒྲུབ་ནས་དབེན་རི་ཁོ་ན་ལ་བསྡད་ན། ཟས་གོས་ཀྱི་མཐུན་རྐྱེན་ཅི་དྲག་བྱེད་དང་ཆོག་གི་མ་གཏོགས། ཁྱེད་གཉིས་ཀྱི་ལུས་ང་ལ་སྦྱིན་ཡང་གཡོག་མི་བཅོལ། དབེན་རི་ལ་སྒྲུབ་ཚུགས་ཟུངས་དང་དེས་ཆོག་སྨྲས་ཚེ། ཡང་དགེ་སྦྱོང་ན་རེ། ཁྱེད་ལ་ལུས་འབུལ་དོན་གཡོག་མི་བཅོལ་ཐབས་དང༌། །རི་འཕྱི་ཇི་བཞིན་གད་ཕུག་དག་རི་ངོགས་ལ་འདུག་ཐབས་ཨེ་འོང་བསམ་པ་མིན། ཁྱེད་གཏེར་སྟོན་ཡིན་པས་གྲོགས་པོའི་ཆེད་དུ་ངེད་གཉིས་འདུག་སྙམ་པ་ཡིན་ཟེར་བས། བདག་སྔངས་སྐྲག་ཆེན་པོས། བླ་མ་རིན་པོ་ཆེ་མཁྱེན། བཀའ་དྲིན་ཅན་མཁྱེན་སྨྲས་པས། ཁོ་ན་རེ། ཁྱེད་ཀྱིས་ང་མ་འདོད་ཀྱང་བན་ཆུང་འདི་ཅི་ནས་ཀྱང་རྗེས་སུ་བཟུང་དགོས་ཡང་ཡང་ཟེར་བས། བདག་གིས་འདི་སྐད་སྨྲས། ང་གཏེར་སྟོན་ཡང་མིན། གྲོགས་པོ་ཡིས་དགོས་མེད། ཁྱེད་གཉིས་ལྟ་བུའི་སློབ་མ་དམ་ཉམས་ད་སྔ་ ༤༧༢༽ཡང་ཡོད་མ་མྱོང༌། ད་དུང་ཡང་མི་བསྐྱང༌། ཁྱེད་གཉིས་གར་འགྲོ་ན་སོང༌། ཡུལ་འདིར་མ་འདུག ཁྱེད་གཉིས་ངས་བསད་དགོས་ཀྱང་མཛད་འཛེམ་མི་ལྟ་སྨྲས་ཚེ། ཡང་ཁོ་ན་རེ། ཁྱེད་གཏེར་སྟོན་ཨེ་ཡིན་ང་རང་གིས་ཤེས། ཁྱེད་ཀྱི་ཁ་བྱང་ནང་དུ་གཟིགས་དང༌། ཐབས་གྲོགས་གཙོ་བོ་ལྔ་ཡོད་པའི་ནང་ནས་གཅིག་བན་ཆུང་འདི་རེད། འདི་གྲོགས་སུ་མ་བསྟེན་ན་ཁྱེད་རང་གི་གཏེར་ཁ་གང་ཟབ་ཀྱི་བརྡ་ཁྲོལ་མི་འོང་བར་འདུག་པས་ཁྱེད་ཀྱིས་དགོངས་འཚལ་ཟེར། བདག་གིས་ཡིད་ཅུང་ཟད་ཚོམ་ནས་ཁྱེད་གཉིས་ཡུལ་ཕྱོས་གང་ནས་ཡིན་དྲིས་ཚེ།

ཁོ་ན་རེ། ཡུལ་ཕྱོགས་ཉག་ཁོག་ནས་ཡིན། བན་ཆུང་གི་མིང་ལ་ཟེར་བ་དེ་ཡིན་པས། གུ་རུ་པདྨའི་ཞལ་ལུང་ལ་བསླུ་བ་མེད་པས་སྨོན་ལམ་དུས་སུ་འཛོམ་པ་རེད་ཟེར། ཡང་བདག་གིས། གུ་རུའི་ཞལ་ལུང་ལ་བསླུ་བ་མེད་པ་ཡིན་ཐང་ཡང༌། ང་རང་མི་རུས་ངན་པའི་རྐྱེན་གྱིས་ལུང་བསྟན་ཇི་བཞིན་པར་བསྒྲུབ་ཐབས་འོང་བ་མིན། གཅིག་ཐད་ནས་ང་རང་སྐྱེ་ལུས་དམན་པས། ཆོས་བདག་དང༌། ཐབས་གྲོགས་སུ་དང་འཕྲད་ཀྱང་ངོས་འཛིན་བྱེད་མ་ཕོད། གཉིས་ཐད་ནས་ལུས་རྟེན་སྔགས་ལ་ཞུགས། ཉམས་ལེན་བླ་མེད་ལ་བརྩོན། ས་ལམ་རིམ་བསྒྲོད་ལ་མི་ལྟོས་པར་བོགས་འདོན་ཐབས་གྲོལ་ཟུང་འཇུག་གི་ལམ་ལ་བརྟེན་ནས་རིག་སྐུ་འགྲུབ་པའི་ཐབས་སེམས་དཔའ་ཆེན་པོ་གཅིག་གི་ཁྱད་ཆོས་ཡིན་པས་ན། དེའི་ཐུགས་དང་འགལ་བ་འགྲོ་སྙམ་ནས་དམ་ཚིག་ ༤༧༣༽དཔྲལ་བའི་མིག་ལྟར་བསྲུངས་ཏེ། གྲོགས་དེའི་བཀའི་གནང་བ་མ་ཐོབ་པར་གཏེར་ལུང་དང་མཐུན་པར་ཡོད་ཀྱང་རང་བློ་ཐད་ཆོད་བྱས་ནས་གྲོགས་གཅིག་དང་འགྲོགས་པ་མི་དྲན། ད་དུང་ཡང་གཏེར་སྟོན་མ་འོང་ཡང་དམ་ཚིག་ལ་མངོན་ལྐོག་མེད་པ་བྱེད་ངེས་པ་ཡིན་པས། །ཁྱེད་གཉིས་གང་ཐད་ཀྱིས་རང་གནས་ལ་སོང་ཞིག་སྨྲས་པས། ཡང་དགེ་སྦྱོང་ཆེ་བ་དེ་ཆུང་བ་ལ་ཐིམ་ནས་གཉིས་ཀའི་ལུས་མི་སྣང་བར་སྐད་ཀྱི་གདངས་ལས་འདི་སྐད་ཟེར། བཞིན་མཛེས་ལང་ཚོ་ལྡན་པའི་ཡིད་འཕྲོག་མ། །བལྟ་བས་མི་ངོམས་བདེ་ཆེན་མཆོག་གི་གཟུགས། །བདེན་པར་སྨྲ་ཞིང་གཡོ་སྒྱུ་སྤངས་པའི་ཐུགས། །བརྩེ་ཆེན་དབང་ཕྱུག་ཌཱཀྐི་ཁྱེད་ལ་བསྟོད། །ཚེ་གཅིག་སངས་རྒྱས་འགྲུབ་པའི་ལམ་བཟང་མཆོག །དུས་གཅིག་དོན་གཉིས་འགྲུབ་པའི་རྡོ་རྗེ་འཛིན། །ལྷན་གཅིག་བདེ་སྟོང་བསྐྱེད་པའི་གྲོགས་བགྱིད་ཅིང༌། སྐད་ཅིག་མི་འབྲལ་ཚོགས་སུ་འཁོད་པར་ཤོག །ཟེར་ནས་ཉི་མ་ནུབ་ཕྱོགས་སུ་འོད་དམར་གྱི་རྣམ་པར་མི་སྣང་བར་གྱུར་ཏོ། །ཡང་རྒན་མོ་ཞིག་འོང་ནས་ཁྱེད་ཀྱི་དགེ་སྦྱོང་གཉིས་དེ་ཨེ་ཤེས་ཟེར། བདག་གིས་མི་ཤེས་ཀྱང་གཏམ་མ་ངེས་པ་སྣ་ཚོགས་བཤད་འདུག་པས་ཅི་ཡིན་སྙམ་གི་སྨྲས་ཚེ།

མོ་ན་རེ། བན་ཆུང་དེ་ཀ་ཁྱོད་ཀྱི་ཐབས་གྲོགས་ཨ་ཀྵ་རས་བཏང་བ་རེད། །དགེ་སྦྱོང་ཆེ་བ་དེ་བསེ་རྒྱལ་ཡིན་རབས་ཡོད་པས། ཁྱེད་ཐབས་ཤེས་བར་ལ་བར་ཆད་ཅུང་ཟད་ཡོད་པར་འདུག་པས་གཟབ་དགོས་ཟེར་བ་དང་ ༤༧༤༽མཉམ་དུ་རང་གཉིད་ལས་སད་དོ། །དེ་ནས་ངེད་ཅག་རང་ཡུལ་ཕྱོགས་ལ་འགྲོ་ཆས་བྱས་ཚེ། བླ་སེར་རྣམས་ཀྱི་གཙོའི་སྡེ་འབངས་ཐམས་ཅད་ཀྱིས་སེམས་མྱ་ངན་བྱེད་ཅིང་ཅི་འབྱོར་གྱི་འབྲུ་བསོད་སོགས་སྦྱིན་ནས། ད་དུང་ཡང་ཡུལ་ཕྱོགས་འདི་ཀར་ལོ་ཤས་ཙམ་ལ་ཁྱེད་བཞུགས་ཐབས་དང༌། སྨིན་གྲོལ་གྱི་བཀའ་དྲིན་མ་ཆུང་ཟེར་ནས་ཚིག་གནད་ཡང་ཡང་འཕངས། ཁྱད་པར་མི་དབང་གྲགས་རྒྱལ་ནས་ཀྱང་ང་རང་ན་སོ་ལོན་པས་ཚེ་ཅི་ཡོད་མི་ཤེས་ཡང༌། ཁོང་བླ་སེར་རྣམས་ཀྱི་དོན་དུ་ཁྱེད་འདི་ཕྱོགས་ལ་བཞུགས་ཐབས་མ་འཆུགས། སྤྱིར་སྡེ་འབངས། སྒོས་བླ་སེར་ཐམས་ཅད་ཀྱིས་ཁྱེད་བཀའ་དྲིན་གསུམ་ལྡན་དུ་ཤེས་ནས། འདི་ཕྱིའི་བློ་གཏད་ཁྱེད་ལས་མེད་པ་ལྟ་བུ་ཡིན་པ་སོགས་ལུགས་གཉིས་གང་ཐད་ནས་ད་སྔ་རྟེན་འབྲེལ་བཟང་པོ་འོང་བ་ཡིན་པས། ད་དུང་ཡང་ཁྱེད་ཀྱི་ཐུགས་རྒྱ་ཆུང་མི་ཉན་ལགས། གྲྭ་ཚང་ལྔ་བརྒྱའི་བདག་པོ་ཁྱེད་ཀྱིས་མཛད་ན་བཤད་སྒྲུབ་ཀྱི་བསྟན་པ་ཡར་དར་ལོས་འོང་ཟེར་བ་སོགས་གསུང་སྒྲོས་མང་པོ་བྱེད་འདུག་པས། རང་ནས་ཀྱང་མགར་རས་བཙན་མ་བཙུག་ན་ཐབས་གང་དྲག་གིས་རབ་སྒྲུབ་གྲྭ། མིན་ཀྱང་བར་སྐབས་རེ་ལ་དབང་ཁྲིད་རེ་སྟབས་ལྡན་ཨེ་འོང་བྱེད་སྨྲས། དེ་ནས་བྱ་པདྨ་རྡོ་རྗེ་དང༌། ལྷ་བཟོ་མཁས་དབང༌། གླིང་ཚོགས་རྒྱམ་སོགས་ཀྱིས་སྐྱེལ་མ་བྱས་ཏེ། རང་གནས་ཀྱི་ཕྱོགས་ལ་འོང་ནས། ཐོག་མར་བསོད་སྤྲུལ་རིན་པོ་ཆེ་དང་མཇལ་ ༤༧༥༽འཕྲད་མཛད་ཚེ། ཁོང་གི་ཐུགས་ཤིན་ཏུ་དགྱེས་པར་མཛད་ཅིང་ལུགས་གཉིས་ཀྱི་གསུང་སྒྲོས་ཞིབ་རྒྱས་སུ་གནང༌། དེའི་སྐབས་ལུང་ཟིན་སྐྱེས་བུ་དམ་པ་མཁན་པོ་ནོར་བུ་དབང་རྒྱལ་གྱིས་རིན་ཆེན་གཉིས་པ་དང༌། བཀྲ་ཤིས་ལྷ་རྫས་བཅས་གནང་འབྱོར་ཕེབས་པ་བདག་གི་ལག་ཏུ་འཕྲོད་པས།

ཁོང་གི་ཚེ་ཆོས་ལ་བར་ཆད་མེད་པའི་ཕྱིར་དུ་བླ་མ་མཁའ་འགྲོའི་དཀྱིལ་འཁོར་དུ་ཕུལ་བས། དེའི་ནུབ་རྨི་ལམ་ལ་བྱ་ངང་བ་ལྟ་བུའི་གསེར་བྱ་ཞིག་བདག་གི་གམ་དུ་འོང་ནས་འདི་སྐད་ཟེར། ཝཾ་ཝཾ། གནས་མཆོག་དཔལ་རིའི་གླིང་ནས། །འོང་བའི་འཕྲུལ་ལྡན་གསེར་བྱ། །གྲོགས་གཅིག་ལས་འབྲེལ་རྩལ་གྱིས། །ཁྱོད་ལ་ངག་གསལ་བསྒྲོན་ཡོད། །བདེ་བདེ་མཁའ་འགྲོའི་གྲོང་ཁྱེར། །རང་བྱུང་དབྱིངས་ཀྱི་རྒྱན་ལས། །ལོག་ན་མེད་པ་ཨེ་ནམ། །སྣང་ཆ་ཐབས་མཆོག་དཔའ་བོ། །སྟོང་དབྱིངས་ཤེས་རབ་བཙུན་མོ། །འདུ་འབྲལ་མེད་པ་ཨེ་ནམ། །སྔོན་སྨོན་ལས་འཕྲོ་སད་པའི། །སབྟའི་དབང་དུ་མ་གཏོང༌། །བདེ་ཆེན་འབྱུང་གནས་སེམས་དཔའ། །སྙིང་འཛིན་ལྕགས་ཀྱུའི་ལས་སྦྱོར། །མི་རིང་མྱུར་དུ་བརྩོན་ན། །ཕྱོགས་མེད་ཕྱོགས་ནས་འཕྲད་ངེས། །དེའི་མཐུས་གཏེར་གཉིས་བསྟན་པ། །ཤར་དང་ལྷོ་ནས་དར་ངེས། །བུ་ཆེན་རཏྣ་པ་ཤཾ། །མི་རིང་རང་གི་ཕྱོགས་ནས། །ཡོས་བུས་བརྫུ་བག་མེད་ཚེ། །དོན་གཉིས་ངང་གིས་འབྱུང་སྲིད། །པད་འབྱུང་མཚོ་རྒྱལ་གཉིས་ལ། །རྩེ་གིཅག་གསོལ་བ་བཏབ་ན། །རེ་འབྲས་ ༤༧༦༽མངོན་དུ་གྱུར་ནས། །ཕྱི་མ་དཔལ་རིར་འཁོད་ངེས། །བསླུ་བྲིད་འཇའ་ཚོན་རི་མོར། །བློ་གཏད་དོན་གཉེར་བྱས་ཚེ། །ཆོས་བརྒྱད་དུག་གི་མེ་ཏོག །སྒྲ་བརྒྱའི་གདོང་གིས་བསུས་འོང༌། །ལྷ་དང་སྲུང་མ་འཁུ་ནས། །མི་འདོད་དབང་སྒོར་གསལ་ལ། །ཅི་ཆ་ཅི་འགྱུར་མ་ངེས། །ནུབ་ནས་ཀུན་བཟང་མིང་གིས། །བརྡ་དོན་ལས་ལ་བསྐུལ་ཚེ། །ཤེས་རབ་མདའ་མོ་མ་ཞན། །རྟེན་འབྲེལ་གནད་ཟབ་གལ་ཆེ། །ཁྱེད་དང་རྡོ་རྗེའི་སྤུན་(

བསོད་སྤྲུལ་སང་ )གྲོགས། །ད་ལོ་མཁའ་འགྲོའི་གནས་ལ། །བཞུད་པའི་དུས་ཚིགས་མི་གསལ། །རྟེན་འབྲེལ་དུས་ལ་བབ་ཚེ། །ལམ་འདྲེན་བདག་གིས་བྱེད་འོང༌། །ཉམས་པའི་རྐྱེན་གྱིས་བསྐུལ་ན། །ཡུན་རིང་འདུག་གྲབས་མ་བྱེད། །འགྲོ་དོན་ཞིང་དུ་ལྷག་པས། བརྡ་དོན་དུས་སུ་གསལ་ངེས། །ཤར་སྨད་བྲག་དཀར་གནས་ན། །མཁའ་འགྲོའི་ཟབ་སྒྲུབ་ཟབ་མོ། །ལྭ་ཡི་སྒྲོམ་བུ་གང་ཡོད། །ལྷོ་ནས་ནོར་བུ་ལོན་ན། །སྒྲ་བརྒྱ་དུས་ཚིགས་གནད་ཡིན། །ཆོས་འཛིན་འགྱུར་མེད་མིང་དང༌། །འཕྲིནན་དོན་གཉིས་འབྱུང་ངེས། །མཁའ་འགྲོས་མངག་པའི་ཕོ་ཉའི། །ལས་དང་འགྲོ་དོན་ཅི་འབྱུང༌། །རྟེན་འབྲེལ་ཁོ་ནར་རག་ལས། །དེ་ཕྱིར་ཐབས་མཁས་ཐུགས་རྗེས། །རྟེན་དང་འབྲེལ་འབྱུང་མ་འཛོལ། །ཌཱཀྐིའི་ཞལ་ལུང་ཇི་བཞིན། །སྟབས་ཀ་གཟབ་པ་གནད་ཡིན། །ཟེར་བ་དང་མཉམ་དུ་གཉིད་ལས་སད་དོ། །དེ་ནས་ཁ་བྱང་གསལ་བའི་མེ་ལོང་ན། གངས་རི་ཐོད་དཀར་གཏེར་ཁ་འདི། །རྫུ་འཕྲུལ་ཇི་བཞིན་ ༤༧༧༽མཁའ་འགྲོས་སྤྲད། །འདིར་འཕྲད་རིག་འཛིན་སྐྱེས་བུ་རྣམས། །པད་འབྱུང་ང་དང་དགོངས་པ་མཉམ། །ཁྱོད་ཀྱང་མི་གནས་འདས་པའི་ཚེ། །སྐུ་གདུང་མཁའ་འགྲོས་དྲང་ཡང་སྲིད། །ཡང་ན་གདུང་དང་རིང་བསྲེལ་དང༌། །ཡིག་འབྲུ་ཕྱག་མཚན་ལ་སོགས་འབྱུང༌། །ཞེས་གསུངས་པས། ལོ་ཁྱིམ་དེ་ཀའི་ཟླ་བ་བའི་ཉེར་ལྔའི་དུས་ཆེན་ལ། སྐྱབས་རྗེ་ཐམས་ཅད་མཁྱེན་པ་འགྲོ་འདུལ་གསང་སྔགས་གླིང་པའི་ཡེ་ཤེ་སྒྱུ་མའི་སྐུའི་ཐུགས་རྗེ་ལ་བརྟེན་ནས། གངས་རི་ཐོད་དཀར་གྱི་གསང་གཏེར་མཁའ་འགྲོའི་ཐུགས་བཅུད་གསང་བ་གབ་ཐིག་གི་ཟབ་ཤོག་ཞིང་ལྤགས་ངོས་ལ་བཻ་ཏོའི་ཕྱག་བྲིས་གསེར་རིས་བརྡ་གྲོང་ཚོ་བཅུ་གསུམ། བསེ་སྒྲོམ་གྲི་གུག་གི་རྒྱ་ཅན། མཚོ་རྒྱལ་གྱི་རཀྟ་འོད་ཟེར་ལྔ་པ། དབང་ཕྱུག་གི་ནོར་བུ་རིན་ཆེན་གསུམ་ལས་བྱས་པའི་སྒྲོམ་བུ་བཅས་ལག་ཏུ་འབྱོར་ནས་རྟེན་འབྲེལ་ཕུན་སུམ་ཚོགས་པ་བྱུང་ངོ༌། །ཡང་རང་ལོ་སོ་བདུན་ལོར་གྲུབ་དབང་སྐྱབས་རྗེ་ལས་འབྲེལ་རྩལ་གྱི་ཡང་སྲིད་དགུང་གྲངས་གསུམ་ལོན་དུས།

བསོད་སྤྲུལ་རིན་པོ་ཆེས་སྐུ་བདག་མཛད་ནས་སེར་དགོན་དུ་གནད་སར་འཁོད་ནས་ཁྲི་སྟོན་སོགས་རྒྱ་ཆེན་པོ་མཛད་སྐབས། སྤྲུལ་བའི་སྐུ་དེ་ཉིད་སྐུ་ན་ཆུང་ཡང་ངོས་འཛིན་མཛད་པ་སོགས་གཞན་ལས་ཁྱད་པར་ཆེས་ཆེར་འཕགས་པས། དེར་འདུས་ཀྱི་བླ་སྤྲུལ་རྣམས་དང་དགེ་འདུན་འདུས་སྡེའི་ཚོགས་ཀྱི་དབུའི་མཆོག་དམན་ཀུན་ངོ་མཚར་ཞིང་ཐམས་ཅད་ཀྱིས་ ༤༧༨༽མངོན་པར་བསྟོད་པའི་གནས་སུ་གྱུར་ཏོ།། དེའི་སྐབས་ལོ་ཁྱིམ་དེ་གའི་ཟླ་བ་བརྒྱད་པའི་ནང་དེར། མཁར་ནང་དཔོན་འགྲོ་མགོན་དང་རང་སློབ་རྣམས་ཀྱི་འདུན་པ་བཞིན་རང་གི་གནས་གཞི་ཁོང་ཚོའི་སར་འགྲོ་ཆགས་( ཆ་འཇོག )བྱས་ཡོད་ཚེ། ཕྱོགས་འདུས་ཀྱི་བླ་སྤྲུལ་རྣམས་དང༌། ཁྱད་པར་རང་སློབ་དམ་པ་མཁས་པའི་དབང་པོ་མཁན་པོ་ནོར་བུ་དབང་རྒྱལ་དང༌། ཁྲ་སྐྱ་བླ་མ་ཤེས་རབ་འོད་ཟེར་སོགས་བུ་སློབ་རྣམས་ལ། གྲུབ་དབང་གེར་ཆེན་ཡབ་སྲས་ཀྱི་གསུང་འབུམ་སྐོར་གྱི་དབང་ལུང་རེ་དང༌། རང་གི་ཉམས་རིས་ཀྱི་ཆོས་བཀའ་ཕྲན་བུ་རེ་འབྲི་སྤེལ་བྱས་པ་སོགས་བུ་སློབ་རྣམས་ཀྱི་ཐུགས་འདུན་ལྟར་བསྒྲུབས་ནས་ཁོང་རྣམས་རང་གནས་ལ་བྱོན། རང་ཡང་མཁར་ནང་སང་གི་ནང་དུ་འགྲོ་ཆགས་( ཆ་འཇོག )བྱས་ཏེ། རང་ལ་མ་ཐོབ་པའི་དབང་ལུང་ཁྲིད་ལ་སོགས་པ་ཐམས་ཅད་བསོད་སྤྲུལ་རིན་པོ་ཆེའི་ཞལ་སྔ་ནས་ཚང་བར་ཞུས་ཏེ། ལུགས་གཉིས་ཀྱི་གསུང་བགྲོས་དང་བསླབ་བྱ་མཛད་སྐབས། བླ་མའི་མཀའ་དང་མཁའ་འགྲོའི་ལུང་བསྟན་གང་དུ་མ་གཏོགས་པའི་འཇིག་རྟེན་མི་ལུགས་ནས་རང་དབང་མེད་བཞིན་འགྲོ་དགོས་པ་ལ་ཡི་ཆད་ནས་སེམས་ཤིན་ཏུ་སྐྱོ་བཞིན་མིག་ནས་མཆི་མ་ཆུ་ཀླུངེ་དོལ་བ་ལྟར་བྱེད་འདུག་པས། གློ་བུར་དུ་བལ་ཞྭ་སྐྱ་ལེབ་དཀར་པོ་མགོ་ལ་གྱོན་པ་ཞིག་མི་རྟ་གཉིས་པོ་འགྲེང་ངེར་བདག་གི་ཁྱིམ་དུ་ཐོན་བྱུང་བས། བདག་གི་བསམ་པ་ལ་སྦྲ་ཁང་ཡར་ ༤༧༩༽མ་ཆེ་རྟ་མི་གཉིས་པོ་མར་ཆུང་དུ་མ་སོང་བར་ཁྱིམ་ནང་དུ་ལྷག་པ་དེ་ཅི་ཡིན་སྙམ་ཚེ། ཁོ་ན་རེ། ཡ་ཁྱེད་སོས་ཅི་བསམ་གྱིན་ཡོད་ཟེར་བ་ལ།

བདག་གིས་ང་རང་སྡུག་སྒུར་བྱས་ནས་བསྡད་ཡོད། ཁྱོད་སུ་ཡིན་དྲིས་པས། ཡང་དེ་ན་རེ། ང་ལྷ་ལུང་ནོར་བུ་སྒང་ཟེར་བ་དེའི་ཉེ་ཆར་ནས་ཡིན་ཟེར། ཡང་བདག་གིས་ཁྱོད་འདིར་འོང་དོན་ཅི་ཡིན་སྨྲས་ཚེ། ཁོ་ན་རེ། ང་ཁྱེད་ལ་མཚར་གཏམ་ཞིག་བཤད་དུ་འོང་བ་ཡིན་ཟེར། ཡང་བདག་གིས་མཚར་རྒྱུ་ཅི་ཡོད། ཁྱོད་ལྟ་བུའི་གཞི་བདག་འདྲ་བ་རིག་མྱོང༌། བདག་ལྟ་བུའི་ཐ་མལ་ཉམ་ཆུང་གི་སྤྲང་མོ་ཁྱོད་ཀྱིས་རིག་ལོས་ཡོད་སྨྲས་པས། དེ་ན་རེ། ཡ་ཧོ་མཚར་པོ་མཚར་གཏམ་ང་ཡིས་ཤེས། །ཁྱེད་ཉོན་དང་དཔེ་བཞག་འདི་ལྟར་རེད། །ཡུལ་བསོད་ནམས་ཆུང་དང་དུས་དབང་གིས། །ཁོང་དཀར་ཕྱོགས་ལྷ་མགོན་དབུ་འཕང་དམའ། །བདུད་སྡིག་ཏོའི་ཟ་ཁ་ཡར་དར་རེད། །དེ་སྙིགས་མ་སྙིགས་མའི་དུས་རྟགས་དང༌། །ལས་མི་དགེར་སྤྱོད་པའི་འབྲས་བུ་དེ། །རང་ཐོག་ལ་སྨིན་ན་དུས་ངན་ཟེར། །རྟེན་འབྲེལ་གྱི་སྣ་ཁ་འཆོལ་བ་མཚར། །ཆོས་ཀུན་རྫོབ་ལ་རྩིས་གཞི་ཆེར་བརྩོན་ནས། །ཟབ་གཏེར་གྱི་འབྲི་སྤེལ་གཡེལ་བ་མཚར། །ཚེ་འདི་སྣང་རེ་དོགས་མ་ཞིག་པས། །རྟེན་འབྲེལ་འབྱུང་སབྟས་བསྒྱུར་བ་མཚར། །ཆོས་ཟབ་པའི་གཏེར་ལ་དབང་ལྡན་ཡང༌། །གབ་སྦས་ཁྱི་སྒྲོག་ཏུ་བཅིང་པ་མཚར། །བསྟན་འགྲོ་བའི་དོན་གྱི་སྒོ་ཕྱེས་ཚེ། །ངེས་འབྱུང་གི་བློ་རྒྱ་ཆུང་བ་མཚར། །ད་ ༤༨༠༽མཚར་ཏེ་མཚར་རོ་ཁྱེད་ལ་མཚར། །སྙིགས་དུས་འགྲོ་བའི་མོས་པ་དང༌། །བཟའ་ཚང་མང་པོའི་མགོ་རྫོ་དང༌། །གཏེར་སྟོན་ངན་པའི་ཐེ་ཚོམ་གསུམ། །ང་རྒན་པོས་བལྟས་ན་ཡི་རེ་ཆད། །སྙིགས་དུས་འགྲོ་བའི་མོས་པ་རྣམས། །འགྲུབ་དུས་མེད་པ་སྤོས་རྒྱའི་རིས། །བཟའ་མི་མང་པོའི་ལོངས་སྤྱོད་ལ། །ཐོབ་ཐང་ཆུང་བ་འཇའ་ཚོན་རིས། །གཏེར་སྟོན་ངན་པའི་ཐེ་ཚོམ་བློ། །རང་མགོ་མརྡུང་བའི་ཐོ་བ་རེད། །ད་དེ་འདྲའི་ལད་མོ་མི་བྱེད་པར། །མཁའ་འགྲོའི་ཞལ་ལུང་བཞིན་བསྒྲུབ་ན། །འཁོར་སློབ་གདུལ་བྱ་བསྟན་པ་དར། །ཟབ་གཏེར་གཉིས་ཀྱི་བསྟན་གཞི་དེ། །ཐིག་ལེ་འཛིན་པའི་འཛུམ་གྱིས་བསུ། །དོན་གཉིས་ནོར་བུ་ལག་ཏུ་ལོན། །ལྷོ་ཡི་ལྷོ་ཤོད་རོང་ཆེན་གནས། །སྦས་རྫོང་རྡོ་རྗེའི་ཉེ་ཆར་ནས། །སེང་དཀར་མ་བུའི་ཆ་འདྲ་བའི། །རིགས་ལྡན་སྐྱེས་བུ་ཆོས་ཀྱི་བདག

།ཁྱུང་ཆེན་སྔོན་མོའི་དུས་སུ་སླེབས། །སྟག་འབྲུག་ཁྱུང་ཆེན་རྩེལ་ལྡན་པ། །ཝ་ཡི་མཇུག་མར་བསྡེབ་ནས་འོང༌། །རང་སྐལ་ཆོས་ལ་སྤྱོད་ཤེས་ན། །དོན་གཉིས་ངང་གིས་འབྱུང་ཡང་སྲིད། །བྱ་མོ་ནག་མོའི་བསླུ་བྲིད་དང༌། །དབང་གཞུའི་མདངས་ཀྱིས་མ་འགྱུར་ན། །གཏེར་གཉིས་བསྟན་གཞི་དེར་གནས་འགྱུར། །དེ་སོགས་ཁྱོད་ཀྱི་རིགས་པས་དཔྱོད། །ལྷ་གཉན་ཆེན་ཐང་ལྷའི་ཆ་ངག་ཡིན། །ངས་ཁྱེད་ལ་འཕྲོད་པ་སེམས་ལ་ཆོངས། །ཅེས་ཟེར་སྣང་འཆར་ཚེ་མི་སྣང་བར་གྱུར་ཏོ། །དེ་ནས་གཞན་རྐྱེན་ཞིག་གིས་མཁར་ནང་དུ་ ༤༨༡༽འགྲོ་ཐབས་མ་ལྡན་ནས། གནས་ངེས་མེད་ཞིག་ཏུ་འགྲོ་བསམ་ཡོད་ཀྱང༌། སྐྱབས་རྗེ་བསོད་སྤྲུལ་རིན་པོ་ཆེའི་སྐུ་རིག་ལ་གནས་གཞི་གཞན་དུ་འགྲོ་མི་ཉན་གསུངས་ཏེ་ཆོས་དམ་ཚིག་གི་བཀས་མནན་ནས། །རེ་ཞིག་བླ་མའི་བཀའ་བཞིན་སེར་དགོན་དུ་གནས་བཅས་ཏེ། ཕྱོགས་འདུས་ཀྱི་བུ་སློབ་རྣམས་ལ་ཆོས་ཁྲིད་དབང་ལུང་སོགས་ཀྱིས་སྔར་ལྟར་བར་མཚམས་མེད་པར་བསྟན་པ་བསྐྱངས། དེ་སྐབས་སུ་འགྲུབ་རྒྱུ་མེད་པའི་ལུང་བསྟན་ལྟ་བུ་འབྱུང་བ་གཏེར་གཞུང་དུ་གསལ། དེ་ནས་རང་ལོ་སོ་བརྒྱད་ཀྱི་དུས་གཞན་རྐྱེན་ཤུགས་དྲག་པ་ཞིག་ལ་རྐྱེན་ནས་ཡིད་སྐྱོ་བའི་ངང་ནས་བདག་ལྟ་བུའི་ལུས་ངན་དམན་པ་མགོན་མེད། སྐྱབས་དང་བྲལ་བ་ཕར་ལ་གཅེས་པར་བསྐྱངས་ཀྱང་ཚུར་རང་བཞིན་གྱིས་སྡང་བ་ལ་བློ་སུན་ཡོད་སྐབས། སྦྲ་ཆོན་གྱི་སྣེ་ནས་བྱིའུ་ཡིད་དུ་འོང་བ་ཞིག་གིས་འདི་སྐད་ཟེར་སྣང་འཆར། ཏིང་ཏིང་རྣལ་འབྱོར་བདེ་བའི་རྡོ་རྗེ། །སྒྱུ་མའི་སྣང་བར་བདེན་ཞེན་མ་བྱེད། །ཕ་ཅིག་རྟོགས་ལྡན་བླ་མའི་གདམས་པའི། །ཚོགས་དྲུག་རང་གྲོལ་དགོངས་སྤྱོད་ཟབ་མོས། །ཅི་སྣང་ཡེ་ཤེས་རྒྱན་རོལ་ཨེ་གོ། སྣང་བར་རྒྱས་འདེབས་རྩིས་གདབ་མི་དགོས། །གང་ཤར་རང་གྲོལ་ངང་དུ་སྐྱོངས་མཛོད། །བདེ་སྡུག་འཁྲུལ་སྣང་རིག་པའི་རྩལ་སྦྱངས། །འཛིན་མེད་རྒྱ་ཡན་ཆེན་པོར་ལ་ཟློས། །ཞེས་ཟེར།

ཡང་བདག་གིས། ཡིད་འོང་མཛེས་ལྡན་སྨྲ་མཁས་བྱིའུ་ཆུང༌། །གྲོགས་མེད་གཅིག་པུར་གནས་པའི་ ༤༨༢༽སྤྲང་མོར། །གོ་དོན་བསླབ་བྱ་མཛད་པ་དྲིན་ཆེ། །འོན་ཀྱང་ཁྱོད་ཡུལ་གང་ཡིན་སྨོས་དང༌། །འོང་བའི་གཤོག་རྩལ་ངལ་དུབ་ཨེ་བྱུང༌། །ང་ཡི་བསམ་སྤྱོད་སྡུག་བསྔལ་སྣོན་པ། །སྐྱོ་གྲོགས་མེད་པ་ཁྱོད་ཀྱིས་ཤེས་སམ། །གནས་ཚུལ་ཟུར་ཙམ་བཤད་ཀྱིས་ཉོན་དང༌། །ཆུང་ནས་ད་ལ་ཐུག་གི་བར་དུ། །མཁའ་འགྲོ་རྣམས་ཀྱིས་ལུང་བསྟན་སྦྱིན་ཡང༌། །བདག་གི་བྱ་བ་གང་དང་གང་ལ། །རང་བཞིན་ཐ་མལ་པ་ལས་སྡུག་བྱུང༌། །ད་ནི་ལུང་བསྟན་བསླབ་བྱས་དགོས་མེད། །དབེན་པའི་རི་ངོགས་ཡང་ཡང་དྲན་ནས། །བློ་ཐག་བསམ་བློ་དེ་ཀར་བྱེད་ཡོད། །ཕ་ཅིག་རྟོགས་ལྡན་བླ་མའི་དྲིན་གྱིས། །རང་རིག་ཆོས་སྐུའི་གནས་ལུགས་མཐོང་བས། །གནས་དགའ་འགྱུ་སྡུག་རྩིས་གདབ་མི་དགོས། །གང་ཤར་ཡེ་ཤེས་རོལ་བར་མཉམ་བརྡལ། །འཛིན་རྩོལ་བཅོས་པའི་སྒོམ་ལ་མི་རེ། །གོ་མྱོང་རྟོགས་པའི་ལམ་རྟགས་མངོན་གྱུར། །ཡིད་གཉིས་ཐེ་ཚོམ་རེ་དོགས་མི་དགོས། །སྐུ་གསུམ་དབྱེར་མེད་གཞི་ལ་རྫོགས་པས། །བསྒོམ་དང་སྒོམ་བྱེད་དམིགས་གཏད་བོར་ཐལ། །སྣང་བ་མ་འགགས་དེས་རུ་ཤར་བས། །ཡིག་སྣ་མང་པོའི་ཚིག་རོ་མི་བསྡུ། །ཆགས་བྲལ་ཡེ་ཤེས་དོན་དེ་མཐོང་བས། །ཆགས་སྤྱོད་ཁྱིམ་པའི་གཟུགས་ལ་མི་ཆགས། །མི་ཚེའི་ལྷག་མ་ཆོས་ལ་དྲིལ་ན། །ལུས་རྟེན་ཐོབ་པའི་དོན་མཆོག་རེད་སྙམ། །ཨེ་གོ་ཨེ་ཚོར་འཕྲུལ་ལྡན་བྱིའུ་ཆུང༌། །ཞེས་སྨྲས་ཚེ། ཆ་མི་ཆོད་པའི་ལུང་བསྟན་ལྟ་བུའི་ཚིག་འགའ་བཤད་ནས་འཕུར་ ༤༨༣༽སོང༌། དེ་ནས་རང་གི་བསམ་པ་ལ་ད་ངེས་མེད་དུ་འགྲོ་སྟབས་བྱུང་ན། སྐྱབས་རྗེ་བསོད་སྤྲུལ་རིན་པོ་ཆེའི་མདུན་ནས་གཏེར་ཆེན་བདུད་འཇོམས་རྡོ་རྗེའི་ཟབ་ཆོས་ཆ་ཚང་འབྲི་རྒྱུ་དམ་བཅའ་ཕུལ་ཡོད་པས་དེ་སྔོན་ལ་འཛོམ་དགོས་སྙམ་ནས། རང་ལ་དབང་བའི་རྒྱུ་རྫས་སེར་སྣ་དང་སྡིག་དང་མ་འདྲེས་པའི་ཡོན་བདག་རྣམས་དང༌།

སློབ་བུ་ཤེས་རབ་འོད་ཟེར་སོགས་བུ་སློབ་རྣམས་ཀྱིས་སྦྱིན་པའི་ཊཾ་སུམ་བརྒྱ་ལྷག་ཙམ་འདུག་པ་དེ་གས་བྲིས་ཡོན་གྱི་གཞི་བྱས་ནས་བྲི་བར་བརྩམས་ཚེ། ཡི་གེ་བྲིས་དཔེ་དག་མོ་གཏེར་སྟོན་བླ་བྲང་སང་མ་གཏོགས་ཁུངས་ལྡན་མེད་པས་ན། སྔར་གྱི་བྱ་བ་ལ་བསམ་མནོ་བྱས་ཚེ་རང་དགྲ་ཕྱོགས་ལ་བཅད་ཡོད་པས། ཡིག་དཔེ་ཞུ་དག་བྱེད་པར་ཐོན་མི་ཐོན་ཆ་མ་ཆོད་ཡོད་ཚེ། སྔར་གྱི་བྱིའུའི་ལུང་བསྟན་དྲན་ནས་དེ་གར་འགྲོ་ཆས་སྒྲིག་སྐབས། བསོད་སྤྲུལ་རིན་པོ་ཆེའི་ཐུགས་བབ་ཡོད་པ་མ་གཏོགས། གཞན་ཡུལ་མི་ལ་ལས་ཁྱེད་དེ་ཀར་འགྲོ་འདུན་ཡོད་པ་མཚར་ཆེ། ན་ནིང་ཁོང་སང་གི་བྱ་བ་ལ་བསམ་བློ་ཐོངས་དང༌། ཀུན་གྱིས་ཁྱོད་ལ་ཁྲེལ་འོང་ཟེར་ནས་འཇིག་རྟེན་ཆོས་བརྒྱད་ལ་ཁ་དྲངས་ཏེ་འགལ་ཟླ་བརྩམ་ཡང༌། རང་གི་བསམ་སྤྱོད་ཐམས་ཅད་སྔར་ནས་གཏེར་ཆེན་ཡབ་སྲས་རྣམས་ཀྱི་བསྟན་ཞབས་ལ་ལྷག་པ་ཡིན་པས། ཆོས་དང་མཐུན་པ་རེ་འོང་ན་འཇིག་རྟེན་གྱི་བྱ་བའི་སྐྱིད་སྡུག་ཅི་བྱུང་ཡང་བཟོད་མི་དགོས་ཅི་ཐབས་སྙམ་ནས། ཁོང་ཚོའི་བློར་མ་འཐད་ ༤༨༤༽ཀྱང་རང་བློའི་རྗེས་སུ་འབྲང་ནས། ངེད་མ་བུ་གཉིས་དང༌། ཐུབ་བཟང་ཚུལ་རྡོར་བཅས་ཟླ་བ་ལྔ་བའི་ནང་དུ་གཏེར་སྒར་ལ་སོང་སྟེ། དཀར་ལུང་ཞེས་པའི་རི་ཁྲོད་དུ་སྐྱབས་རྗེ་རྣམས་ཀྱི་དངོས་སློབ་དམ་པ་དྲེ་མེད་རྣམ་དག་དང༌། བླ་མ་པད་ནོར། ནམ་རྡོར་སོགས་བཞུགས་ཡོད་པས། ངེད་ཅག་རྣམས་ཐོག་མར་དྲི་རྣམ་གྱི་སར་སོང་བས་གྲོགས་མཆེད་བུ་སློབ་ཐམས་ཅད་ཀྱིས་ཤི་གསོན་ཕྲད་པ་ལྟ་བུའི་དགའ་སྤྲོ་ཆེན་པོ་མཛད། རང་ནས་ཀྱང་ལུགས་གཉིས་ཀྱི་བྱ་བས་བླ་མ་ཡབ་སྲས་ཀྱི་བསྟན་པ་ལ་ཞབས་ཞུ་ཅི་འགྲུབ་བྱས་པ་མ་གཏོགས་ཞབས་འདྲེན་དུ་སོང་མེད་པའི་ལོ་རྒྱུས་ཞིབ་པར་བཤད་པས། ཁོང་རྣམས་ཀྱིས་ཀྱང་རྗེས་སུ་ཡི་རང་བྱས་སོ། །དེ་ནས་ཚུལ་རྡོར་གྱི་ནུ་བོ་རྡོ་རྗེ་སྲུང་གི་ངག་ལྟར། སྤྲུལ་སྐུ་རྡོ་རྗེ་དགྲ་འདུལ་སང་གི་སྐུ་མདུན་ལ་རང་གི་ཉེ་གནས་ཚུལ་རྡོར་བཏང་ནས་ཡིག་དཔེ་གཡར་དགོས་པའི་རྒྱུ་མཚན་ཞུས་ཚེ། །སྤྲུལ་བའི་སྐུ་དེ་ཉིད་ཀྱིས་ཀྱང་ཐུགས་དགྱེས་བཞིན་པས་ཡིག་དཔེ་ཅི་དགོས་ཐམས་ཅད་གཡར་རོགས་མཛད་ནས།

ངེད་ཅག་རྣམས་ཟླ་བ་གཅིག་ལྷག་ཙམ་དུ་གནས་དེ་ཀར་བསྡད་ནས་ཞུ་དག་དང་དཔེ་ཆོས་སོགས་ཞིབ་རྒྱས་སུ་གྲུབ་རྗེས། ཡུལ་རྐྱེན་དང་སྔར་གྱི་གནས་ཚུལ་ཐམས་ཅད་ཀྱིས་རང་གི་སེམས་གཏིང་སྡུག་གིས་ནོན་ནས་ཡིད་སྐྱོ་བའི་རྨོངས་གླུ་འདི་སྐད་བརྗོད། ཀྱེ་མ་འདུས་བྱས་འཁོར་བའི་ཆོས། །གནས་ཚུལ་འདི་ལ་ཡི་རེ་མུག སྔར་སོར་རིགས་ལྡན་མི་ ༤༨༥༽མོ་ང༌། །ད་ནི་ཀུན་གྱིས་སྤང་བྱར་མཐོང༌། །སྔར་ཚིག་དར་གྱི་མདུད་པ་དེ། །ད་ལན་ནམ་མཁའི་མཛེས་མའི་གཟུགས། །སྔར་གྱི་འདོད་ཡོན་བཀོད་པ་རྣམས། །ད་ལྟ་སྡུག་གི་སྣོན་པ་རེད། །སྔར་འདྲེས་མཆེད་གྲོགས་དམ་ལྡན་རྣམས། །དབང་མེད་བྲལ་ཚེ་སྡུག་བསྔལ་རྒྱུ། །སྔར་གནས་ཡུལ་མི་སྡེ་འཁོར་རྣམས། །ད་ལྟ་ཌ་རུ་ངོ་གཉིས་འདྲ། །དེ་ལྟར་ལས་དང་བྱ་བ་ཀུན། འགྱུར་བའི་ཆོས་ཉིད་འདི་མཐོང་ཚེ། །སྙིང་རྗེའི་ཡུལ་གྱུར་བུ་མོ་ངའི། །སྡུག་བསྔལ་འདི་འདྲ་སུ་ཡིས་བཟོད། །ཀྱེ་མ་ཀྱེ་ཧུད་དཀོན་མཆོག་གསུམ། །འདི་ཕྱིའི་རེ་ལྟོས་བདག་ལ་མེད། །གྲོགས་མེད་གཅིག་པུར་ཉམ་རེ་ཐག །ཡུལ་མེད་ས་མཐར་ཁྱི་བཞིན་ཕུད། །བདག་མེད་ཀུན་གྱིས་བརྙས་རྨོད་བྱེད། །བསམ་བཟང་ཆོས་དང་མཐུན་བྱས་ཀྱང༌། །ཆོས་མིན་རྐྱེན་ངན་ཤུགས་ཀྱིས་ལྡང༌། །མགོན་དྲིན་ཆེན་བླ་མ་ཞིང་དུ་གཤེགས། །བུ་གཅིག་པ་ངམ་ནག་གཤིན་རྗེས་ཁྲིད། །ངེད་མ་བུ་ཉམ་ཐག་ས་མཐར་སྤྲུགས། །ཁོང་བསོད་ནམས་ལྡན་རྣམས་ལྷན་དུ་ཚོགས། །དཔལ་བདེ་སྐྱིད་གོང་མ་ལྷ་དང་འདྲ། །ངའི་གནས་ཚུལ་སྡུག་བསྔལ་ཀུན་གྱི་གཞི། །སྔར་གྱི་འཛོམ་པའི་བཀོད་པ་རྣམས། དེ་རང་མི་རྟག་མཁན་པོར་མངོན། །རྒྱབ་རི་མི་རྟག་རྩྭ་ཤིང་ཉམས། ལུང་བ་མི་རྟག་ཨ་བྲའི་གནས། ཁང་ཁྱིམ་མི་རྟག་གྱང་རལ་སོང༌། །བུ་སློབ་མི་རྟག་ཡུལ་གཞན་འགྲིམས། །གཟའ་ཚང་མི་རྟག་སོ་སོར་གྱེས། །འདི་འདྲའི་བཀོད་པ་སྣང་བའི་ཚེ། །སེམས་གཏིང་ ༤༨༦༽སྡུག་གིས་ནོན་པར་སོང༌། །ཀྱེ་མ་ཀྱེ་ཧུད་འདུས་བྱས་ཆོས། །གང་ལ་བསམ་ཀྱང་སྙིང་པོ་མེད། །ཅི་ལ་བསམ་ཀྱང་སྒྱུ་བའི་འཕྲུལ། །ཟིན་མེད་བྱ་བ་སྤོས་རྒྱའི་རིས། །ཆོས་བརྒྱད་འཁོར་བའི་ལྕགས་སྒྲོག་འདི། །སྤང་ནས་དམ་པའི་ལྷ་ཆོས་ཞིག

།བསྒྲུབ་ན་ཚེ་འདིར་དོན་ཆེན་རྙེད། །བླ་མའི་སྐུ་དྲིན་འདི་ཡིས་སོད། །འཁོར་སློབ་ཐུགས་འདུན་དེ་ཡིས་དགྱེས། །རང་གཞན་དོན་གཉིས་དེ་ཡིས་དགྱེས། །རང་གཞན་དོན་གཉིས་དེ་ཡིས་འགྲུབ། །དེ་ཕྱིར་སྒོ་གསུམ་ཆོས་ལ་འབད། །མི་ཆོས་མེད་ཀྱང་ཞེས་བློ་བདེ། །མི་གྲལ་བུད་ཀྱང་རང་དོན་འགྲུབ། །ཀུན་གྱིས་བརྙས་ཀྱང་ཀུན་ལས་རྒྱལ། །ས་མཐར་སྤྲུགས་ཀྱང་སེམས་མཐའ་ཆོད། །འགྱུར་མེད་གཉུག་མའི་རང་ཞལ་མཐོང༌། །རང་རིག་བླ་མ་དབྱེར་མེད་རྟོགས། །ཐུགས་རྗེ་ཉེ་རིང་ཡོད་མི་སྲིད། །བྱིན་རླབས་སྒོ་གསུམ་བུམ་པར་བསྐྱིལ། །ཀུན་བཟང་ཆོས་སྐུའི་རྒྱལ་ས་རུ། །མི་རིང་བསྒྲོད་ལ་ཅི་ཆ་ཡོད། །ཅེས་སྨྲས་ནས་རང་སེམས་རང་གིས་གསོས་ནས་བསྡད་ཡོད་སྐབས། སྔར་གྱི་རི་ཁྲིད་དུ་རྡོ་རྗེ་སྲུང་ཡོད་པ་དེ་གའི་སར་ངེད་མ་བུ་གཉིས་ཤོག་ཟེར་བ་དེར་སོང་ཚེ། །བདག་གི་བསམ་པ་ལ་འབྱུང་དང་འབྱུང་འགྱུར་དུ་མའི་བཀོད་པ་ཤར་བ་ཐམས་ཅད་བཏང་སྙོམས་ལ་བཞག་གོ། །དེ་ནས་རང་གི་བུ་མོ་ཆོས་དབྱིངས་སྒྲོལ་མ་དང་མཉམ་དུ་རི་ངོགས་དེར་སྔར་སྨན་གྱི་རིགས་དུ་མ་ཡོད་པས། ད་སྐབས་ཡོད་སྙམ་ནས་སྨན་ཐུ་རུ་སོང་ཚེ་སྨན་སྣ་གཅིག་མ་རྙེད་ནས། ཡང་སྔར་གྱི་གནས་ཀྱི་བཀོད་པ་དང་ཡོན་ཏན་ ༤༨༧༽རྣམས་དྲན་པ་དང༌། སྐྱབས་རྗེ་ཡིད་བཞིན་ནོར་བུའི་སྐུ་གདུང་བཞུ་མེ་འབུལ་སར་མཁན་ཨ་ཀྲོང་གི་སྡོང་པོ་ཆེ་བ་གཅིག་སྨིན་འདུག་པ་དང༌། གཞན་ཡང་གཟིམ་སྦྲའི་ཤུལ་དང༌། གཏེར་ཆེན་བདུད་འཇོམས་པའི་འདྲ་མ་ཞེས་ཕྱག་ནས་འཐོར་བའི་བྱིན་ཅན་ཞིག་ཡོད་པ་དེ་བཞུགས་པའི་ཤུལ་རྣམས་སུ་མཁན་ཨ་ཀྲོང་གི་སྡོང་པོ་རེ་སྨིན་པ་མ་གཏོགས། རྩྭ་སྨན་ཤིང་གསུམ་ཐམས་ཅད་ཉམས་ནས་ས་དམར་ཤིག་གེར་འདུག་པ་ལ་ཡིད་སྐྱོ་ནས། རྗེ་ལ་འོ་དོན་འབོད་ནས་མ་འོངས་ལུང་བསྟན་བསླབ་བྱར་གནང་བ་གཏེར་གཞུང་དུ་གསལ། དེ་ནས་ངེད་ཅག་ཡི་གེ་ཞུ་དག་ཚར་རྗེས་དེར་འདུས་ཀྱི་བུ་སློབ་མཆེད་གྲོགས་རྣམས་ལ། སྐྱབས་རྗེ་ཡིད་བཞིན་ནོར་བུའི་རྣམ་ཐར་དང༌།

གཞན་ཡང་ཁོང་རྣམས་ལ་གང་མཁོའི་གདམས་ཁྲིད་སོགས་ཞིབ་རྒྱས་སུ་ཕུལ་ནས་ཐམས་ཅད་ཀྱི་ཐུགས་འདུན་རྫོགས་པར་བྱས། ཁོང་རྣམས་ཀྱིས་ཀྱང་ལུགས་གཉིས་ཀྱི་ཞལ་ཏ་དང༌། ཁྱད་པར་བླ་མ་ཡབ་སྲས་ཀྱི་བསྟན་པ་ཁྱེད་ལ་རག་ལས་པས་འཛིན་སྐྱོང་སྤེལ་གསུམ་ད་སྔ་ལྟར་ཁྱེད་མ་འཆུགས། ད་ངེད་རྣམས་ནི་ན་སོ་ལོན་པས་ཁྱེད་ཀྱི་བཞུགས་གནས་སུ་ཐོན་སྟབས་དབེན་ཀྱང༌། ལྷག་བསམ་རྣམ་དག་གིས་ཞབས་བརྟན་རིམ་གྲོ་རྒྱུན་ལྡན་དུ་བྱེད་ཟེར་ནས། ཁོང་རྣམས་ཀྱིས་ཐུགས་ཆུང་མཛད་ཅིང་སྤྱན་ཆབ་བསིལ་བ་ལ། །བདག་ཡིད་སྐྱོ་ཡང་མི་མངོན་པར་བྱས་ཏེ། འོ་ཅག་དམ་ཚིག་ལ་འགལ་བ་སྤུ་ཙམ་ ༤༨༨༽ཡང་འགྲོ་མ་མྱོང་བ་དང༌། ཁྱེད་རྣམས་མི་ཚེ་གཅིག་ལ་དམ་པའི་ཆོས་ཁོ་ན་བསྒྲུབས་ནས་ཚེ་དང་སྒྲུབ་པ་མཐར་ཕྱིན་པ་ཤ་སྟག་ཡིན་པས། །འོ་ཅག་འདི་ཕྱི་བར་དོ་ཐམས་ཅད་དུ་འབྲལ་བ་མེད་ངེས་པ་ཡིན། ཇི་ལྟར་ཡིན་ཞེ་ན་དུས་རྟག་པར་བླ་མ་ཡིད་ཀྱིས་མི་བརྗེད་པར་སྐུའི་བཀོད་པ། གསུང་གི་གདམས་པ། ཐུགས་བརྩེས་བསྐྱང་བ་རྣམས་ལྷག་གེར་དྲན་པ་ནི་དབང་བཞི་གཅིག་ཆར་དུ་ཐོབ་པ་ཡིན། མོས་གུས་ཀྱིས་བླ་མའི་སྐུ་ལྷག་གེར་སེམས་ལ་འཆར་བ་བུམ་དབང༌། གསུང་གིས་དབུགས་དབྱུང་བ་དྲན་པ་གསང་དབང༌། ཐུགས་བཅུད་གདམས་ཟབ་ཐོབ་པ་ཤེར་དབང༌། ཐུགས་ཡིད་རོ་གཅིག་ཏུ་རྟོགས་པ་ཚིག་དབང༌། དེའི་རྣམ་པར་མི་རྟོག་པའི་ཡེ་ཤེས་ལྷག་པར་མཐོང་བ་ནི་དབང་བཞི་རྗེས་འབྲེལ་གཅིག་ཆར་དུ་རྫོགས་པའི་དགོངས་དོན་རྣམས་ཐུགས་ལ་མངའ་བཞིན་མཛོད་དང༌། ཕྱི་མ་དཔལ་རི་པད་མ་འོད་དུ་མཇལ་འོང་སོགས་ཞུས་ནས་ཁོང་རྣམས་ཐུགས་ཡིད་ཚིམ་པར་མཛད། དེ་ནས་རིམ་བཞིན་བདག་ཅག་རང་ཡུལ་ལ་སླེབས་ནས། ཐོག་མར་སྐྱབས་རྗེ་བསོད་སྤྲུལ་རིན་པོ་ཆེའི་མདུན་དུ་སོང་ནས། །ད་སྐབས་ཀྱི་བྱ་བ་ཐམས་ཅད་ལམ་དུ་སོང་བའི་ལོ་རྒྱུས་རྣམས་ཞིབ་པར་བསྙད་པས། སྐྱབས་རྗེ་དེ་ཉིད་ཀྱི་ཐུགས་ཤིན་ཏུ་དགྱེས་ནས་གཏེར་ཆོས་རྣམ་གཉིས་འཛིན་སྐྱོང་དགོས་པའི་བཀའ་གསུང་ནན་ཆེར་ཕེབས།

དེ་ནས་ཟླ་བ་བརྒྱད་པའི་ནང་དེར་རང་སློབ་དམ་པ་བྱ་ ༤༨༩༽བྲལ་ཤེས་རབ་འོད་ཟེར་དང༌། འཇིགས་དཀའ་ཡང་སྤྲུལ་ཆོས་ཉིད་དོན་རྟོགས་དང༌། སྐྱབས་རྗེ་བདུད་འཇོམས་རྡོ་རྗེའི་སྐུ་སྲས་མཁྱེན་སྤྲུལ་རིན་པོ་ཆེའི་ཡང་སྲིད་སྤྲུལ་བའི་སྐུ་ཀུན་བཟང་བསྟན་པའི་ཉི་མ་སོགས་སེར་དགོན་གྱི་བླ་སེར་ཆེ་གྲྭ་ཐམས་ཅད་དང༌། གཞན་ཡང་ཕྱོགས་འདུས་ཀྱི་བླ་སྤྲུལ་རྣམས་ལ་གཏེར་ཆེན་བདུད་འཇོམས་རྡོ་རྗེའི་ཟབ་ཆོས་ཀྱི་དབང་ལུང་ཁྲིད་ལ་སོགས་པ་ཞིབ་རྒྱས་སུ་ཕུལ། དེ་སྐབས་རང་སློབ་དམ་པ་ཤེས་རབ་འོད་ཟེར་གྱིས་གཏེར་ཆོས་ཆ་ཚང་འབྲི་སྤེལ་བྱེད་པ་ཁས་བླངས་ཚེ། རྟེན་འབྲེལ་རབ་འབྲིང་གཉིས་ཀྱི་བརྡ་དོན་གསལ་བའི་ལུང་བསྟན་གཏེར་གཞུང་དུ་གསལ། རང་སློབ་དམ་པ་མཁན་པོ་ནོར་བུ་དབང་རྒྱལ་ལ་གཞན་སྐྱོན་གྱི་ཐེ་ཚོམ་ཞིག་གིས་དངོས་གྲུབ་བར་ཆད་དུ་འགྱུར་ནས་དབང་ལུང་སྐབས་སུ་དེར་བྱོན་སྟབས་མ་འོང་བས། ཁོང་ཚེ་འདིར་འགྲོ་དོན་ཕྲན་བུ་ཙམ་ལས་ཆེས་ཆེར་ལྷག་པ་མ་བྱུང་ཡང༌། ལས་ངན་གྱིས་གདུང་བའི་ཉེ་དུ་དམྱལ་བའི་སེམས་ཅན་དུ་གྱུར་བ་ཐམས་ཅད་འདྲེན་པར་མཁའ་འགྲོས་ལུང་བསྟན་པ་སོགས་གཏེར་གཞུང་དུ་གསལ། དེའི་སྐབས་ང་རང་གི་ཆུ་སྐྱེས་ལ་ནད་མ་ངེས་པ་ཟུག་རྔུ་ཤིན་ཏུ་ཆེ་བ་ཞིག་བྱུང་ཡོད་པས། ཟླ་བ་བཅུ་གཉིས་པའི་ཚེས་བཅུའི་ཉིན་ཐུན་གསང་ཞིག་གི་སྣང་ཆར། བུད་མེད་རྒན་སོང་མ་ཞིག་འོང་ནས་འདི་སྐད་ཟེར། ཁྱེད་ཀྱི་ནད་ཅི་འདྲ་ཞིག་རེད་ཟེར་བས། བདག་གིས་ང་རང་གི་ནད་བཤད་ ༤༩༠༽ཐབས་མེད་པ་ངོ་ཚ་བའི་ཡུལ་ཞིག་རེད་སྨྲས་པས། མོ་ན་རེ་ཁྱེད་ཀྱི་ནད་ལ་ཕན་པའི་སྨན་ཞིག་ང་རང་གིས་ཤེས་ཟེར། བདག་གིས་སྨན་ཅི་འདྲ་ཞིག་རེད། ཁྱོད་ལ་སྦྱིན་རྒྱུ་ཨེ་ཡོད་སྨྲས་པས། མོ་ན་རེ་ང་རང་ལ་མེད། གཞན་ཞིག་ལ་ཡོད་དེ་ཁྱོད་ཀྱིས་མི་འཐུང་ཨང་ཟེར། བདག་གིས་འཐུང་རྒྱུ་མ་རྙེད་མ་གཏོགས་རྙེད་ཚེ་ཕན་པ་འབྱུང་སྲིད་ན་སྨན་འཐུང་ན་ཆོག་གམ་སྨྲས་ཚེ། མོ་ན་རེ། ཧ་ཧ་མི་འཐུང་ཁྱོད་ཀྱིས་སྨན་མི་འཐུང༌། །འཐུང་ན་སྨན་མཆོག་ང་ཡིས་བསྟན། །ཉོན་མོངས་འཇོམས་པའི་ཨ་མྲྀ་ཏ།

ཁམས་དྲུག་ལྡན་པ་རྡོ་རྗེའི་ལུས། །ལྔ་ལྡན་སུམ་ཅུ་རྩ་གཉིས་ཀྱི། །རྩེ་འཛིན་ཟླ་བའི་འོད་ལ་གནས། །བཞུགས་ས་སྟོང་ཆེན་ལམ་ནས་ཐོན། །འབབ་པ་བཞི་ཡི་གནས་བརྒྱུད་ནས། །དྲུག་ཅུ་རྩ་བཞིའི་གྲོང་ནས་འབྱུང༌། །ལེན་པ་ཆུ་སྐྱེས་གསོས་བྲན་ན། །རྟེན་འབྲེལ་འབྱུང་འདུས་ནས་ཀུན་སེལ། །འདི་ལྡན་སྨན་པའི་རྒྱལ་པོ་ནི། །བཛྲ་མིང་སོགས་ལྷོ་ན་ཡོད། །ཆུ་གསུམ་འདུས་པའི་གནས་སུ་འཕྲད། །དེ་ཡིས་རེ་ཞིག་ཚེ་འཕྲང་སེལ། །ཞེས་ཟེར། ཡང་བདག་གིས། ཉོན་དང་རྒན་མོ་སྤྲེལ་གཏམ་ཅན། ཁོ་མོ་བདེ་བའི་རྡོ་རྗེ་ང༌། །ཁྱོ་ཕོ་མ་རྙེད་ན་བ་མིན། །སྒྱུ་ལུས་འབྱུང་བཞི་འཁྲུགས་པ་དང༌། །རང་གི་གཅེས་འཛིན་མ་ཞིག་པས། །དུས་ཀུན་ནད་ཀྱིས་མནར་བ་ཡིན། །དེ་ལ་ཕན་ཐབས་ཅང་སྲིད་ན། །སྨན་པ་མཆོག་ལ་སྐྱབས་བསྟེན་སྙམ། །འོན་ཀྱང་ཁྱོད་ཀྱི་སྨན་ལོག་འདི། །མི་བསྟེན་ངེས་པ་ཐག་གིས་ཆོད། ༤༩༡༽།བདེན་མེད་གཏམ་འདི་མི་སྨྲ་བར། །ཁྱོད་རང་གང་དགའི་གནས་སུ་སོང༌། །ཞེས་སྨྲས་པས། མོ་ན་རེ། གྲོགས་མོ་ཁྱོད་ཁོང་ཁྲོ་མ་ལང་དང༌། བདག་གིས་བཤད་པ་དེ་དག་ངེས་པ་ཡིན་མ་གཏོགས་སྤྲེལ་གཏམ་མིན། །ཁྱེད་ཀྱིས་ཐབས་གྲོགས་མ་བསྟེན་ན་མི་ཚེ་གཅིག་ལ་སྨན་གཞན་འཐུང་ཡང་ཕན་པ་མི་འབྱུང་བའི་ཁར་མ་ངེས་པའི་ནད་བཅོས་ཐབས་མེད་པ་འདྲ་བ་འོང་ཐང་གི་ཟེར་བས། བདག་གིས་ནད་བྱུང་ན་སྡུག་བསྔལ་ང་རང་གིས་མྱོང་དགོས། ཁྱོད་ཀྱིས་ནི་མྱོང་ནི་མི་དགོས། ད་ང་སྡོད་ཆུགས་དང་དགའ། ཚེ་མཇུག་ལ་ཁའི་ཉི་མ་ལྟ་བུ་འདིར་ཆོས་རྣམ་དག་ཞིག་ཨེ་འགྲུབ་སྙམ་གི་མ་གཏོགས། གྲོགས་པོ་ཞིག་ལོན་དགོས་མི་བསམ་པས། སོགས་གཏམ་མཇུག་མ་རྫོགས་ཀྱང་གཞན་རྐྱེན་ཞིག་གིས་ཉམས་ལས་སད་དོ། །དེ་ནས་རང་ལོ་སོ་དགུའི་ལོར་རང་སློབ་དམ་པ་མཁན་པོ་ནོར་བུ་དབང་རྒྱལ་དང༌། སྔགས་བཙུན་ཉི་མ་སྒྲོན་མ་སོགས་ཀྱིས་ད་ལོ་ངེད་ཅག་གི་ཡུལ་སྡེའི་ནང་ལ་དཀར་ལྡོམ་དུ་འོང་དགོས་ཟེར་བས། དེར་ཟླ་བ་དྲུག་པའི་ཚེས་ཉེར་གསུམ་ཉིན་སོང་ནས།

ཉེར་ལྔ་མཁའ་འགྲོའི་དུས་ཆེན་ཉིན་ཚོགས་མཆོད་འབུལ་སྐབས། ཨ་བསེ་བ་རྣམས་ཀྱིས་ཅི་འབྱོར་གྱི་མཆོད་པ་སོགས་འོང་ནས་ཚོགས་འཁོར་རྒྱ་ཆེན་པོ་བྱེད་སྐབས། དགེ་རྩེ་གྲྭ་ལག་དགོན་པའི་བླ་ཁག་གི་ནང་ནས་ཐོག་རྒོད་སྤྲུལ་སྐུ་མེ་ལོང་སང་དཀར་བསོད་ལ་བྱོན་ཡོད་པས། ཁོང་གིས་ཚོགས་མཆོད་ཀྱི་ཞལ་འདེབས་སུ་མར་ཐུད་སོགས་ ༤༩༢༽བསྐུར་བྱུང་བས། དེ་དང་མཉམ་དུ་མི་ལྭ་བ་དཀར་པོ་གཡང་ལུགས་སུ་གྱོན་པ་ལག་གཡས་ནོར་གཞོང་དང་གཡོན་སྦ་ལྕག་འཛིན་པ། རྟ་ནག་རྟིང་དཀར་ལ་ཞོན་ཅིང༌། དབུ་ལ་ལྭ་ཐོད་དང་དངུལ་གྱི་མེ་ལོང་དག་གིས་བརྒྱན་པ་ཞིག་ཐོན་བྱུང་ནས་འདི་སྐད་ཟེར། ཨ་རེ་ཡ། ཁྱེད་སྐུ་ཁམས་བཟང་ལགས་ཟེར། བདག་གི་བསམ་པ་ལ་འདི་མི་མ་ཡིན་ཞིག་འདྲ་སྙམ། ང་རང་བདེ་མི་བདེ་ཁྱོད་ཀྱིས་ཤེས་སམ་སྨྲས་པས། དེ་ན་རེ་ཤེས་ཀྱང་ཆོག་སྟེ་ཁྱོད་བདག་གི་ཁ་ལ་མི་ཉན་ཨང་ཟེར། ཡང་བདག་གིས་ཤེས་ན་དེ་རེད། ཁ་ཉན་མི་ཉན་བལྟ་དོན་མི་གདའ། ཁྱོད་རང་བདག་གི་བླ་མ་ནི་མིན་སྨྲས་ཚེ། དེ་ན་རེ་བླ་མ་མིན་ཀྱང་བླ་འདྲ་ཞིག་དང་མཉམ་ཟེར། བདག་གིས་ཁོ་དགེ་བསྙེན་ཐང་ལྷ་ཡིན་པར་འདྲ་སྙམ་ནས་ཅི་ཡང་མ་སྨྲས་པས། ཁོ་ན་རེ་ཁྱོད་ཀྱི་བསམ་པ་ལྟར་འོང་དཀའ་སྟེ། གུ་རུ་པདྨའི་སྨོན་ལམ་ལ་བཟློག་ཐབས་ག་ལ་ཡོད། དེ་བས་མ་དང་མཁའ་འགྲོའི་ལུང་བསྟན་པ་བཞིན་རྟེན་འབྲེལ་གྱི་ཐབས་ལ་མཁས་པ་གལ་ཆེ། དེ་ལྟར་མ་བྱས་ཚེ་ཁྱོད་རང་ཚེ་མཐར་ཕྱིན་པ་ལྟ་ཞོག། འབྱུང་ལུས་ལ་འོ་བརྒྱལ་ཆེན་པོ་འོང་ཐང་གི། བདག་གིས་ཁྱོད་ལ་བསམ་པ་དཀར་བ་ཡིན་པས་དེ་ལུགས་རྟོག་དཔྱོད་མཛོད་དང༌། རྟེན་འབྲེལ་གཞན་དབང་དུ་གཏོང་དགོས་པ་ཁྱོད་རང་གནང་བཀག་ཅན་གྱི་བཙུན་མ་ནི་མ་ཡིན། འདོད་ལོག་སྤྱོད་པའི་མོ་ཁྲམ་ཀྱང་མ་རེད། རྟེན་ཅིང་འབྲེལ་བའི་མཐུན་རྐྱེན་འཛོམ་ཚེ་རང་གཞན་གྱི་དོན་ ༤༩༣༽ཆེན་པོ་འོང་བ་ཡིན་པས། དེ་ལྟར་དགོངས་མཛོད་ཟེར་ནས་གཏེར་སྒྲོམ་ཞིག་བཏད་བྱུང་བས། བདག་གིས་འདི་ཅི་རེད་སྨྲས་ཚེ།

ཁ་བྱང་སྦས་པ་མངོན་འབྱེད་མཚོ་རྒྱལ་ཞལ་ཆེམ་རེད་ཟེར་བ་དང་མཉམ་དུ་ནམ་མཁར་འཇའ་ལྟར་ཡལ་སོང༌། དེ་ནས་རིམ་བཞིན་སོང་ནས་རྩང་སྒར་དུ་ཐོན་ཚེ། ཡུལ་དེར་འཇིག་རྟེན་མཁའ་འགྲོ་དུ་མས་མགྲོན་འགྱེད་བྱེད་འདུག་པས། བདག་གིས་ཁྱེད་རྣམས་ཀྱིས་ཅི་བྱེད་ཀྱིན་ཡོད་སྨྲས་ཚེ། །དེ་དག་གིས་ངེད་ཅག་མགར་ར་བླ་མ་པདྨ་བཀོད་དུ་བྱོན་འགྲོ་རན་པས་དེ་ལ་མཐུན་རྐྱེན་བྱེད་པ་ཡིན་ཟེར། དེ་སྐབས་བླ་མ་རིན་པོ་ཆེ་དེ་འབམ་གཞི་ལྟ་བུའི་ནད་དྲག་པོ་ཞིག་གིས་བསྙུང་འདུག་པས། བདག་གི་བསམ་པ་ལ་ད་བླ་མ་སྐུ་ཡི[

དེ་ཙམ ]མི་བཞུགས་པ་འདྲ་སྙམ་ཀྱང་བླ་མར་ཞུ་ཕོད་མ་བྱུང་ཡང༌། ཉེ་གནས་སློབ་འབངས་རྣམས་ལ་ཟུར་ཙམ་སྨྲས་ཀྱང་ཆ་ཆོད་པ་ཞུ་རྔོ་མ་ཐོགས། བླ་མ་རིན་པ་ཆེ་ལ་བདག་གིས་ང་རང་ད་ལོ་འཛི་དཀའ་གསང་ལུང་དགོན་དུ་འགྲོ་དགོས་པས། སང་ཕོད་ད་ཙམ་འོང་ན་ཁྱེད་དང་མཇལ་འཕྲད་འོང་ངམ་ཞུས་ཚེ། བླ་མས་ནད་བབ་ལྕི་བས་ཅི་འགྱུར་མི་ཤེས་ཀྱང་མཇལ་འཕྲད་འོང་ངེས་ཡིན་གསུང་ནས་རྟེན་འབྲེལ་རྗེས་མཐུད་དུ་བཞག དེ་ནས་དགེ་རྩེ་གྲྭ་ལག་དགོན་གྱི་ཚེས་བཅུ་མཇལ་དུ་སོང་བས། ཕྱག་སྤྲུལ་རིན་པོ་ཆེ་དབུས་ནས་གདན་སར་ཕེབས་པ་དང་དུས་འཛོམ་ནས་མཇལ་འཕྲད་མཛད་ཚེ། ཁོང་ནས་གསང་སྔགས་ཀྱི་རྫས་རྡོར་དྲིལ་སྤུས་ལྡན་སོགས་གནང་སྦྱིན་དང༌། ལུགས་གཉིས་ཀྱི་གསུང་བགྲོས་ཞིབ་རྒྱས་སུ་མཛད། དེ་ནས་རིམ་བཞིན་རང་སློབ་དམ་པ་བྱ་བྲལ་དོན་གྱི་རྣལ་འབྱོར་ཀར་དོན་གྱི་རི་ཁྲོད་དུ་སོང་སྟེ། ཁོང་སྐལ་ལྡན་རྣམས་ལ་གཏེར་ཆེན་ཡབ་སྲས་ཀྱི་ཟབ་གཏེར་དང༌། རང་གི་ཉམས་རིས་ཀྱི་སྐོར་ཆ་ཤས་ཀྱི་དབང་ལུང་སོགས་ཕུལ། དེ་སྐབས་གནས་དེའི་སྲུང་མས་གཏེར་གྱི་ཁ་བྱང་གི་བརྡ་དོན་གསལ་བོར་བསྟན་ཀྱང༌། རྟེན་འབྲེལ་དུས་དང་མ་སྤྲད་པར་བཏང་སྙོམས་སུ་བཞག་པས། ལོ་ཁྱིམ་དེའི་ནང་དུ་དགྲ་འདྲེ་སོགས་ཀྱིས་རྒོལ་བ་གནོད་འཚེ་མི་འདོད་པ་ཕྲན་བུ་རེ་བྱུང་ཡང༌། རྟེན་འབྲེལ་མ་ལྡན་པས་འཁུ་ལྡོག་ཡིན་པར་བསམ་ནས། རང་ལ་ནུས་པ་ཅི་ཡོད་ཀྱིས་གཏེར་སྲུང་ཨར་ལ་གཏད་པས་དུས་མི་འགྱང་བར་བཅོལ་བའི་ལས་བསྒྲུབ་པར་ཁས་བླངས་ནས་འཁུ་ལྡོག་ཞི་བར་བྱུང༌། དེ་ནས་ལོ་ཁྱིམ་དེའི་ཟླ་བ་བཅུ་བའི་ཉེར་དུས་ཆེན་ཉིན་འཛི་དཀའི་གསང་ལུང་རི་ཁྲོད་འདུས་སྡེ་སྐལ་ལྡན་བརྒྱ་ཕྲག་ཙམ་ལ། །གཏེར་ཆེན་རིན་པོ་ཆེའི་ཟབ་གཏེར་གྱི་ཁྲེགས་ཆོད་མ་བསྒོམ་སངས་རྒྱས་དང༌། མྱུར་ལམ་ཐོད་རྒལ་གཉིས་ཀྱི་ཁྲིད་ཀྱི་དབུ་བཟུང་ནས། ཟླ་བ་གསུམ་དང་ཞག་བཅུ་ཕྲག་གཉིས་ལ་མཚམས་དམ་རྒྱ་བྱེད་དགོས་པའི་བཅས་ཁྲིམས་སོགས་ལེགས་པར་གྲུབ་རྗེས།

དེའི་ནུབ་རྨི་ལམ་ལ་སྐྱབས་རྗེ་གཏེར་ཆེན་ཡབ་སྲས་ཐམས་ཅད་ཀྱིས་གསུང་འགྲོས་མཛད་པའི་ཚུལ་དུ་བཞུགས་པ་མཐོང་བའི་ཚེ། ༤༩༥༽བདག་ཡིད་ཤིན་ཏུ་དགའ་སྤྲོ་དད་གུས་ཆེན་པོས་རྒྱུད་རབ་ཏུ་བསྐུལ་ནས་སྒོ་གསུམ་མི་ཕྱེད་དད་པས་ཕྱག་འཚལ་ཞིང་གསོལ་བ་འདི་ལྟར་གདབ། ཨེ་མ། དུས་གསུམ་རྒྱལ་དང་རྒྱལ་སྲས་ཐམས་ཅད་ཀུན། །ངོ་བོ་གཅིག་ལ་རྣམ་པ་ཐ་དད་པར། །བདག་ཅག་རྗེས་འཇུག་གདུལ་བྱའི་མོས་ངོར་བཞེངས། །ཐབས་ལ་མཁས་པས་བསྟན་འགྲོ་བདེ་ལ་བཀོད། །མཁྱེན་བརྩེ་ནུས་པའི་མངའ་བདག་ཆོས་ཀྱི་རྗེ། །སྐྱབས་མཆོག་བླ་མ་རྣམས་ལ་གསོལ་བ་འདེབས། ཁོ་མོ་བདག་གི་ལུས་ངན་དམན་པར་སྐྱེས། །ཆོས་བཞིན་སྤྱོད་ཀྱང་ཆོས་མིན་ཤུགས་ཀྱིས་སྡང༌། །འོན་ཀྱང་སྔོན་སྨོན་བསོད་ནམས་ཕྲན་བུའི་འབྲས། །ད་ལྟ་འདྲེན་སྟོན་ཁྱེད་རྣམས་དངོས་ཞལ་མཇལ། །འདི་ནས་ཚེ་རབས་ཚེ་བརྒྱུད་ཐམས་ཅད་དུ། །ལས་རྐྱེན་ངན་པའི་དབང་དུ་མི་གཏོང་བར། །ཁྱེད་ཐུགས་ཡེ་ཤེས་ཆེན་པོའི་འོད་བརྒྱ་ཡིས། །གཟུང་འཛིན་འཁྲུལ་བའི་མུན་པ་ཀུན་བསལ་ནས། །རང་རིག་ཆོས་སྐུ་ཆེན་པོར་སངས་རྒྱས་ཤོག །བདག་དང་བདག་ལ་བཟང་ངན་འབྲེལ་ཐོགས་ཀུན། །ཚེ་འདིའི་སྣང་བ་ནུབ་པར་གྱུར་མ་ཐག །གཏེར་ཆེན་བླ་མ་མཆོག་གི་ཞབས་དྲུང་དུ། །འདུས་པ་དང་པོའི་འཁོར་དུ་སྐྱེ་བར་ཤོག །ཅེས་གསོལ་འདེབས་སྨོན་ལམ་བཏབ་མཐར། སྐྱབས་རྗེ་རྣམས་ཀྱིས་ཐུགས་བརྩེ་བ་ཆེན་པོས་དགྱེས་བཞིན་འབྱུང་དང་འབྱུང་འགྱུར་གྱི་བསླབ་བྱ་ལུང་བསྟན་ལྟར་གསུངས་པ་གཏེར་གཞུང་དུ་གསལ། དེ་སྐབས་སུ་དམ་ཅན་ཡིན་སྐད་ ༤༩༦༽པའི་བན་རྒན་སྨ་ར་དམར་པོ་ཅན་ཞིག་འོང་ནས་འདི་སྐད་ཟེར། ཁྱོད་ཀྱིས་བླ་མ་རྣམས་མཇལ་བ་ངོ་མཚར། རང་རིག་ལས་གཞན་ན་བླ་མ་ཡོད་རབ་མེད་ཟེར། བདག་གིས་ངའི་བླ་མ་དངོས་སུ་ཡོད་པས་རྨི་ལམ་ན་ཡང་མཇལ་རྒྱུ་ཡོད། རང་རིག་བླ་མར་ཤེས་མཁན་དེ་བདག་ལྟ་བུའི་སྐྱོན་ཀུན་ལྡན་ཡོན་ཏན་ཀུན་ཟད་དེ་འདྲ་ཞིག་ཅིའི་ཕྱིར་ཡིན།

ཁྱེད་ཀྱིས་ང་ལ་ངོས་མཚང་མ་བཤད་སྨྲས་ཚེ། གཏམ་གྱི་མཇུག་མ་རྫོགས་ཀྱང་ཐུན་རྔ་ལ་རྐྱེན་བྱས་ནས་གཉིད་ལས་སད་དོ། །དེ་ནས་སྒྲུབ་སྡེ་བ་རྣམས་ཀྱི་མཚམས་མཐར་ཕྱིན་ནས་གཏང་རག་ཚོགས་མཆོད་སོགས་ཞིབ་རྒྱས་སུ་བྱེད་སྐབས་ལུང་བསྟན་ཕྲན་བུ་རེ་སྣང་བ་གཏེར་གཞུང་དུ་གསལ། དེ་ནས་རང་ལོ་བཞི་བཅུའི་ལོར་རང་ཡུལ་ལ་འོང་གྲབས་བྱེད་སྐབས་ཉམས་སྣང་གིས་བསྐུལ་ནས། ཛམ་ཐང་དགོན་པར་གནས་འབྲེལ་ལ་སོང་བས། ཀུན་མཁྱེན་ཆོས་རྗེ་དོལ་བོ་བ་དང༌། རྗེ་བཙུན་དམ་པ་ཏ་ར་ན་ཐའི་སྐུ་བརྙན་མཇལ་སྐབས་སྔོན་གནས་རྗེས་དྲན་གྱི་ཚུལ་དུ། རང་གི་ཕྱི་ནང་གཞན་གསུམ་ལ་བོགས་འདོན་ཅུང་ཟད་རེ་རྙེད་ནས་གདམས་པའི་གསོས་སུ་སྨན། དེ་ནས་དེར་བཞུགས་ཀྱི་ཁྲི་བ་དང་ཇོ་སེར་ཁ་ཤས་ལ་ཆོས་འབྲེལ་སོགས་མོས་འདུན་ལྟར་བྱས། རྩང་བའི་སེ་སྤྲུལ་སྐུ་རིན་པོ་ཆེ་ལ་རང་གཏེར་གྱི་ཆོས་འབྲེལ་ཕྲན་བུ་རེ་འབྲི་སྤེལ་བྱས་ཏེ་ཕུལ་བ་སོགས་ཀྱིས་ཁོང་རྣམས་དད་གུས་ཀྱི་གནས་སུ་བྱེད་ཅིང་རང་ལ་མཐུན་རྐྱེན་ཡང་ཕུན་ ༤༩༧༽སུམ་ཚོགས་པར་མཛད་དོ། །དེ་ནས་ངེད་ཅག་རྣམས་ཕྱིར་ན་མདའ་རུ་འོང་ནས་ཟླ་བ་བཞི་བའི་དུས་མཆོད་སོགས་མཐའ་རྒྱས་སུ་བྱས། རང་སློབ་རིག་བཟང་དང༌། ཉེ་གནས་ཐུབ་བཟང་གཉིས་རང་ཡུལ་ནས་བསུ་མར་ཐོན་བྱུང༌། དེ་སྐབས་ཡུལ་དེ་གའི་བླ་སྤྲུལ་སེར་སྡེ་དཔོན་འཁོར་དང་བཅས་པས་ང་རང་གི་གནས་གཞི་འོང་ཐབས་དགོས་ཟེར་ནས་ནན་ཆེར་ཡང་ཡང་གྲོས་འདྲན་བྱེད་སྐབས། རང་ནས་གནས་སྐབས་ཙམ་རེ་ལ་ཅི་དགོས་བྱེད་ཆགས་བྱས་ཏེ། ཞིབ་ཆ་རྗེས་ནས་བསོད་སྤྲུལ་རིན་པོ་ཆེའི་བཀའ་ཅི་གནང་ཡང་དེ་ལྟར་བྱེད་སྨྲས་ནས་དེ་ཀར་ཐག་བཅད་ཡོད་སྐབས། ཡང་འཁྲུལ་སྣང་ལ་དམ་ཅན་ཡིན་སྐད་པས་འདི་སྐད་ཟེར། ཡ་ཡ། ཁྱེད་ད་མ་འགོར་བར་མྱུར་དུ་རང་ཡུལ་ཕྱོགས་ལ་བྱོན་ཐབས་མཛོད་དང༌། ང་སེ་ར་དགོན་ནས་འོང་བ་ཡིན་པས་ས་དེ་ཕྱོགས་ཐམས་ཅད་བདེ་མོ་རེད། ཁྱོད་ཀྱི་གནས་གཞི་འདི་ཕྱོགས་ལ་ཐག་ཆོད་དཀའ་མོ་རེད།

སྔོན་ལས་ཀྱིས་ས་གར་གནས་མི་ཤེས་ཨང་ཟེར། བདག་གིས་ང་གར་གནས་གར་འགྲོ་ཁྱེད་ལ་ཁུར་ཐང་ཅི་ཡོད། ང་རང་ལ་བླ་མ་གཅིག་པུ་འདིའི་ཐུགས་ལ་མི་བབ་པ་བསྒྲུབ་མི་ཉན་མ་གཏོགས། གཞན་སུ་ལའང་བདག་གི་དབང་ཐོབ་དོན་མེད་སྨྲས་པས། ཁོ་ན་རེ་ཡ་ཡ་ངས་ཁྱོད་ལ་དྲང་གཏམ་སྨྲས་ཀྱང་བདེན་པར་མ་བཟུང་ན། ཁྱོད་ཀྱི་འབྱུང་འགྱུར་གྱི་ལུང་བསྟན་རྣམས་སུ་ལྟོས་དང་གསལ་འོང་ཟེར་ནས་མི་སྣང་བར་ ༤༩༨༽གྱུར་ཏོ། །དེ་ནས་བླ་སེར་སྡེ་དཔོན་ཀུན་གྱི་སྐྱེལ་མ་སོགས་ཀྱི་མཐུན་རྐྱེན་བྱས་ཏེ། ལོ་ཁྱིམ་དེའི་ཟླ་བ་ལྔ་བའི་ནང་ངེད་རྣམས་རང་ཡུལ་ཕྱོགས་ལ་འོང་སྐབས། ཆུ་ཐམས་ཅད་ཤིན་ཏུ་ཆེ་བས་བསྒྲོད་དཀའ་བ་བྱུང་ནས་གསང་ལམ་སར་བུད་ནས་འོང་བའི་ལམ་ཁར་སྔར་གྱི་ཡུལ་གཏེར་སྒར་དུ་ཐོན། དེ་ཕྱོགས་ཀྱི་བཀོད་པ་དང་ཡུལ་རྐྱེན་རྣམས་དབང་སྒོར་མངོན་ཚེ། སྙིང་ལ་ཚེར་མ་ཟུགས་པ་ལྟ་བུའི་སྡུག་བསྔལ་གྱིས་ནོན་ནས་དྲན་བསམ་སྔ་ཕྱི་ཐམས་ཅད་རང་གཅིག་པུའི་སྡུག་བསྔལ་ཁོ་ནར་སོང་བ་ལ་ཡི་ཆད་ནས་བླ་མ་དང་མཁའ་འགྲོའི་ཚོགས་ལ་འོ་དོད་འབོད་ཅིང་སྨྲེ་སྔགས་གདུང་པའི་མཆི་མ་བཆུ་རྒྱུན་ལྟར་བྱུང་ཡང༌། རང་གཅིག་པུ་མ་གཏོགས་སུ་གང་གིས་ཀྱང་སྡུག་རོགས་མ་བྱུང་ནས། རང་སློབ་དད་དམ་འཆང་བ་དྲི་མེད་རྣམས་དག་གི་སར་སོང་ནས་རང་གི་དྲན་བསམ་སྔ་ཕྱི་ཐམས་ཅད་སྡུག་བསྔལ་དུ་སོང་ཚུལ་རྣམས་བཤད་པས། ཁོང་ཡང་སེམས་རབ་ཏུ་ཕམ་ནས་མཆི་མ་ཕྱུང་བཞིན་བདག་ལ་ལུགས་གཉིས་ཀྱི་བསླབ་བྱ་དང་སེམས་གསོས་བྱེད་དོ། །རང་ནས་ཀྱང་གང་ཤེས་ཀྱིས་ཉམས་ལེན་གྱི་གསལ་འདེབས་སོགས་བྱས་ཏེ་ལམ་དུ་ཞུགས་སྐབས། རང་སློབ་དམ་པ་མཁན་པོ་ནོར་བུ་དབང་རྒྱལ་དཔོན་གཡོག་དང་འཕྲད་པས་ཁོང་རྣམས་ཤིན་ཏུ་ཡི་རངས་ཏེ་གདམས་པ་སོགས་ཀྱི་བགྲོས་གླེང་མཛད། རང་ནས་ཀྱང་བུ་སློབ་རྣམས་དང་ས་ཐག་རིང་འགྲོ་བས། མཁན་པོ་དང་ཨེ་མཇལ་མི་ ༤༩༩༽ཤེས་བསམ་ནས། ལུགས་གཉིས་ཀྱི་འགྲོས་གླིང་ཞིབ་རྒྱས་སུ་བྱས་ཏེ།

ཆོས་དང་གདམས་པ་ཞུ་དགོས་པ་རྣམས་རྟེན་འབྲེལ་རྗེས་མཐུད་དུ་བཞག་གོ། །དེ་ནས་དེ་ནུབ་ངེད་རྣམས་སྐྱ་རིང་ནང་ལ་ཞག་ས་བྱས་པས། རང་གི་སེམས་ཁམས་མི་བདེ་ཞིང་སྔར་གྱི་སྡུག་བསྔལ་དེ་ནད་ལྟ་བུ་སོང་ནས་ཤུགས་རིང་འདོན་དགོས་པ་བྱུང་བས། རང་གི་ཉེ་གནས་ཐུབ་བཟང་ཞེས་པ་དེས། ཨ་ལོ་ཁྱེད་བསྙུང་ནི་ཨེ་རེད་ཟེར། །བདག་གིས་ང་ན་བ་རེད། ཡུལ་རྐྱེན་གྱིས་སེམས་དཀྲུག སེམས་ཀྱིས་ཉེར་ལེན་འབོད། ཉེར་ལེན་གྱིས་སྡུག་བསྔལ་བསྐུལ། སྡུག་བསྔལ་གྱིས་བློ་ཡིད་སུན། ཡིད་ཁམས་མུན་པ་ལྟ་བུར་སོང་ནས། སྙིང་རླུང་གིས་ན་འདུག་སྨྲས་པས། ཁོ་ན་རེ་ཨ་ཙེ་ཅི་ཡིན་ཟེར་ནས་ཐལ། ནངས་སྔ་མོ་སྐྱོ་ཚ་འཐུང་སྐབས་ནུབ་མོ་གཉིད་མ་འོང་བའི་རྐྱེན་གྱིས་དུབ་ཡོལ་ཅུང་ཟད་བྱེད་ཚེ། རྨི་ལམ་གྱི་སྣང་ངོར་བུད་མེད་ཡིད་དུ་འོང་བ་ཞིག་གློ་བུར་དུ་ཐོན་བྱུང་ནས་གླུ་ངག་ལ་དྲངས་ནས་འདི་སྐད་ཟེར། ཡ་ན་ཆུང་བུ་མོ་བཞིན་ལེགས་མ། །ཡུལ་གང་ཡིན་ཕ་མ་སུ་ཡི་བུ། །མིང་ཅི་ཟེར་འདི་རུ་ཅི་བྱེད་ཡོད། །གནས་གར་འགྲོ་གར་སོང་གང་ནས་འོང༌། །སྐྱེ་སྔོན་མའི་སྤྲུལ་གཞི་སུ་ཞིག་ཡིན། །ཕ་མཚན་ལྡན་བླ་མ་ཅི་འདྲ་བསྟེན། །ཆོས་གདམས་པ་ཐོབ་ཚུལ་གང་ལྟར་བྱས། །ལམ་བསྐྱེད་རྫོགས་སྙིང་པོ་ཨེ་ལོན་ལོ། །ལྷ་བླ་མ་སུ་ཡི་ལྕམ་གཅིག་ཡིན། །དོན་གཉིས་མཛད་ཕྲིན་ཇི་ལྟར་འབྱུང༌། །ལས་བྱ་བ་ཅི་ལ་དགྱེས་པ་ཡིན། ༥༠༠༽བདེ་བསྐྱེད་ཀྱི་གྲོགས་མཆོག་ཅི་འདྲ་ཡོད། །ད་དེ་སོགས་གནས་ཚུལ་དྲང་པོར་སྨོས། ཞེས་ཟེར། ཡང་བདག་གིས། ཡ་ཡ་གྲོགས་མོ་སྙིང་རྗེ་ཅན། ཁ་ཉམ་ཆུང་བའི་བུ་མོ་ལ། །སྐྱོ་རོགས་བྱེད་ཅིང་གནས་ཚུལ་འདྲི། །དྲིས་པའི་ཚིག་ལ་ལན་མེད་ན། །མ་ངན་བུ་མོའི་སྐྱེས་ཐང་རེད། །ཚུར་ཉོན་དང་ཡིད་མཐུན་བུ་མོ་ཁྱེད། །ངའི་གནས་ཚུལ་ཟུར་ཙམ་བཤད་ཀྱིས་ཉོན། །བཞིན་ལེགས་པ་ཕ་མའི་སྐུ་དྲིན་རེད། །ཡིད་གསལ་བ་སྔོན་གྱི་ལས་ཀྱི་འབྲས། །ཡུལ་ས་ཐག་རིང་བ་ལྷ་ལྷན་གནས། །འབྱོར་ལྡན་གྱི་ཕ་མའི་གཅེས་ཕྲུག་ཡིན། །ལས་དབང་གིས་མདོ་སྨད་ཁམས་སུ་འཁྱམས། །ངའི་མིང་ལ་ཇོ་མིན་ནག་མིན་ཟེར། །ཇོ་མིན་དང་ཚུལ་ལྡན་ཇོ་མོ་ཡིན། །ལམ་བསླབ་གསུམ་སྡོམ་དམ་ཉམས་པ་མེད། །ནག་མེད་དང་ནག་མོའི་མིང་དུ་བཏགས། །ནག་ཅག་བཞིན་ཡུལ་ཕུད་སྤང་བྱར་མཐོང༌། །ནག་ཉེས་པ་སྤུ་ཙམ་ཡོད་མི་དྲན་གནས་ཉེ་རིང་མེད་པ་ཀུན་ཏུ་འགྲོ། །གཏེར་གཉིས་ཀྱི་བསྟན་པ་ཅི་དར་བྱས། །ཕ་བླ་མའི་ཐུགས་དགོངས་ཨེ་འགྲུབ་སྙམ། །བསྟན་འགྲོ་བའི་བདེ་སྐྱིད་ཨེ་འབྱུང་སྙམ། །ད་འགྲོ་བ་རང་ཁྱིམ་ཕྱོགས་སུ་འགྲོ། །ལས་བྱ་བ་ཅི་འགྱུར་སྔོན་ལས་རེད། །སྐྱེ་སྔོན་མའི་སྤྲུལ་གཞི་མི་ཤེས་དང༌། །ང་ཁམས་དྲུག་ལྡན་པའི་ལུས་རྟེན་འདིས། །ཕ་བླ་མ་སངས་རྒྱས་དངོས་དང་མཇལ། །ཆོས་ཟབ་མོ་གཅིག་ཤེས་ཀུན་གྲོལ་ཐོབ། །ང་ལེ་ལོ་ཆེ་དང་བློ་ཆུང་བས། །ཆོས་གདམས་པས་རང་རྒྱུད་མ་འདུལ་

༥༠༡༽ནས། །ཤེས་ཅོར་ཆུང་བར་མ་དོ་རུ་འཁྱམས། །ཡུལ་སྣང་བ་འབྲིད་མཁས་དབང་ཆེ་བས། །སེམས་ཉོན་མོངས་མུན་པའི་སྨག་གིས་བསྒྲིབས། །དུས་རྒྱུན་དུ་བདེ་སྡུག་འཚོ་སྐྱོང་བྱེད། །ལས་རིམ་གཉིས་དོན་འབྲས་གནད་ལྡན་ཀྱང༌། །བོགས་འདོན་གྱི་ལམ་སྦྱང་རྩལ་རྫོགས་ཀྱི། །ཡིད་གཅུག་གི་དུས་ཐབས་ཡུལ་གནས་དབེན། །ལུས་ལང་ཚོས་བརྒྱན་པའི་དུས་སྐབས་ལ། །ཁོང་གཏེར་སྟོན་རྣམས་ཀྱི་ཕོ་ཉ་ཡིན། །གནད་ཕྱག་རྒྱ་བཞི་དང་བྲལ་བ་མེད། །དེའི་སྟོབས་ཀྱིས་དོན་གཉིས་ངང་གིས་འགྲུབ། །ངས་ལས་དང་བྱ་བ་ཆོས་ལ་མོས། །ལོ་ཆུང་ནས་ད་ལ་ཐུག་གི་བར། །བློ་རྩེ་གཅིག་མཆོག་གསུམ་བླ་མར་གཏད། །སྒོ་གསུམ་གྱི་བྱ་བ་ཆོས་སུ་བཅོས། །མ་འགྲོ་དྲུག་བྱང་ཆུབ་ཐོབ་པའི་ཕྱིར། །ཚོགས་གཉིས་ཀྱི་བསོད་ནམས་རྒྱ་ཆེར་བསགས། །ཡིད་མཐུན་གྱི་གྲོགས་མཆོག་སྡུག་བསྔལ་རྒྱུ། །དེ་བསམ་ཞིང་བསམ་ན་སྐྱོ་བ་འཕེལ། གཉོམ་ཆུང་ང་མཁོས་ཆུང་བྱ་བར་བརྩོན། །ལས་སྨོན་ལམ་མཐུ་ཡིས་མ་བསྒྱུར་ན། །ཚེ་མཇུག་འདིར་གཅིག་པུར་བསེ་རུ་བཞིན། །ངེས་མེད་ཀྱི་དབེན་ཁྲོད་ཨེ་ཟིན་སྙམ། །ད་དེ་སོགས་བདག་གི་གནས་ཚུལ་རེད། །ཞེས་སྨྲས་ཚེ། །དེས་ཀྱང་འཇིག་རྟེན་པའི་གླུ་ལ་དྲངས་ནས་ལན་དུ་མ་སྨྲས་ཀྱང་ཡི་གེར་དོགས་ནས་མ་བྲིས་སོ། །དེ་ནས་རིམ་གྱིས་རང་གནས་ལ་ཐོན་པས། ཐོག་མར་སྐྱབས་རྗེ་བསོད་སྤྲུལ་རིན་པོ་ཆེ་དང༌། བླ་མ་སང་གཉིས་ཀྱི་སྐུ་མདུན་ལ་སོང་བས། སྐྱབས་མཆོག་དེ་གཉིས་ཀྱི་ཐུགས་ ༥༠༢༽བརྩེ་བ་ཆེན་པོས་དགྱེས་བཞིན་གཏེར་གཉིས་ཀྱི་བསྟན་པ་ཕྱོགས་སུ་དར་བ་ངོ་མཚར་ཆེ་གསུངས་ནས་གསུང་སྒྲོས་དུ་མ་མཛད། དེ་ནས་ངེད་དཔོན་གཡོག་ཁ་ཤས་རྩང་སྐར་རི་ཁྲོད་ལ་སོང་ནས། མགར་ར་བླ་མ་རིན་པོ་ཆེའི་སྐུ་གདུང་མཆོད་རྟེན་གྱི་མདུན་དུ་ཚོགས་མཆོད་དང༌། གྲོགས་མཆེད་རྣམས་ལ་ཐུག་འདུན་སོགས་ཀྱིས་དེ་ཀར་སོང་ནས། ལུགས་གཉིས་ཀྱི་བྱ་བས་ཁོང་རྣམས་ཀྱི་ཐུགས་ཡིད་ཚིམས་པར་བྱས་ཏེ།

ངེད་རྣམས་རང་སློབ་དམ་པ་ཀར་དོན་གྱི་ཁྲོད་དུ་འོང་ནས་དེ་གར་ཞག་ཁ་ཤས་བསྡད་ཚེ་གཏེར་སྲུང་གིས་བསྐུལ་ནས། ཀར་དོན་དང༌། འགྱུར་མེད་ཕྲིན་ལས། ཚུལ་རྡོར། ངེད་མ་བུ་གཉིས་བཅས་འབྲི་ཕུག་མཁའ་འགྲོ་གསང་རྫོང་གི་མགུལ་བྲག་སེང་གེ་གནམ་མཆོང་འདྲ་བའི་ལོགས་ན། ཕུར་སྒྲུབ་བདུད་ལས་རྣམ་རྒྱལ་གྱི་ཟབ་བཅུད་རྒྱས་པ་ཡོད་ཀྱང་གྲོགས་མ་ལྡན་ནས། ཕྲིན་སྒྲུབ་ཀྱི་སྐོར་ཅུང་ཟད་རྙེད་པས་འབྲི་སྤེལ་སོགས་ཞིབ་རྒྱས་སུ་བྱས་སོ། །དེ་ནས་རང་ལོ་ཞེ་གཅིག་ལོར་ཟླ་བ་དྲུག་པའི་ཚེས་བཅུའི་ཉིན་རང་སློབ་དམ་པ་བྱ་བྲལ་བ་ཤེས་རབ་འོད་ཟེར་རྫ་ཁོག་བཻ་རོའི་གསང་ཕུག་མཁའ་འགྲོ་ཡང་རྫོང་དུ་ཡོད་པས། ཁོང་ལ་འཕྲད་དོན་དང༌། རང་ལ་དགོས་ཆེད་ཅུང་ཟད་ཡོད་པས་སོགས་ཀྱིས། ངེད་དཔོན་གཡོག་ཁ་ཤས་དེ་གར་སོང་བས། མཁའ་འགྲོའི་བརྡ་དོན་དུ་མ་གསལ་ཡང་རྟེན་འབྲེལ་ཁ་ཤས་བཏང་སྙོམས་ལ་བཞག ཕྲན་བུ་རེ་འཛོམ་ཡང་དོན་འབྲས་ཆེར་མ་ ༥༠༣༽བྱུང་བས། གནས་དེ་གར་བདག་ཞག་བདུན་ཕྲག་ཁ་ཤས་ལ་མཚམས་དམ་རྒྱ་ལྟ་བུ་བྱས་ཏེ་བསྡད་ཡོད་སྐབས། གླིང་དཀར་རྒྱལ་པོ་སང་ནས་གསུང་ཤོག་དང༌། བང་མི་ལན་དུ་མར་བཏང་ཡང༌། ང་རང་མི་གཤིས་ངན་པའི་དབང་གིས་ཁྱི་དེད་པ་ལམ་དུ་མི་འགྲོ་བ་ལྟ་བུར་བྱས་ཡོད་ཚེ། ཡང་པད་གུར་སྤྲུལ་སྐུ་སང་དང༌། རྒྱལ་པོ་རྣམས་ཀྱིས་གཏེར་ཆེན་བདུད་འཇོམས་སང་དང༌། འབྲུག་པ་རིན་པོ་ཆེ་རྣམ་གཉིས་ཀྱི་ཞལ་སྔ་ནས་ཁོང་རྣམ་གཉིས་ལ་ཆོས་ཐོབ་པ་ཡིན་པས། འོ་ཅག་དམ་ཚིག་གཅིག་པའི་མཆེད་གྲོགས་ལ་ཐུགས་འདང་མཛོད་ལ། ད་ལན་སྐབས་གཅིག་རྒྱལ་པོ་ཡབ་སྲས་ལ་སྐུ་གེགས་ཆེ་བས། ཚེ་དབང་ཞིག་བསྐུར་ཐབས་ཅི་ནས་ཀྱང་དགོས་གསུངས་ནས། བང་མི་ནན་ཆེར་བཏང་བས་ཁྱུག་ཙམ་དེ་གར་སོང༌། དེའི་སྐབས་སུ་རང་སློབ་དམ་པ་ཤེས་རབ་འོད་ཟེར་གྱིས། གླིང་དཀར་རྒྱལ་པོ་ཡུམ་སྲས་འཁོར་དང་བཅས་པའི་སྐལ་ལྡན་རྣམས་ལ། འོད་གསལ་མ་བསྒོམ་སངས་རྒྱས་ཀྱི་ཁྲིད་གསུངས་ནས་ཡོད་པས། བདག་བསུ་མ་དང་བཅས་དེར་སོང་ནས།

ཐོག་མར་བཙུན་མོ་རྣམ་གཉིས་ཀྱིས་བསུ་བ་དང་མཇལ་འཕྲད་མཛད། རྒྱལ་པོས་སྐུ་ཚབ་བཏང་ནས་དངོས་མཇལ་རྟེན་འབྲེལ་གྱི་ཆེད་དུ་ནངས་སྔ་མོ་མཛད་ན་ཆོག་པར་ཞུས། ལོ་ཁྱིམ་དེའི་ཟླ་བ་བརྒྱད་པའི་ཚེས་གཅིག་གི་ཉིན་ནངས་སྔ་མོ་རང་གི་ཐུན་གྲོལ་མཐར་རྒྱལ་པོ་ཡབ་སྲས་དང་མཇལ་འཕྲད་མཛད་སྐབས། རྒྱལ་པོས་རྟེན་ ༥༠༤༽འབྲེལ་ཕུན་སུམ་ཚོགས་པའི་གསུང་སྒྲོས་དང༌། ཁྱད་པར་གཏེར་འབྱུང་གི་ལོ་རྒྱུས་དང༌། མཁའ་འགྲོ་དགོངས་པ་འདུས་པའི་ཆོས་ཟབ་ཁྱད་དུ་གྱུར་བ་འཇམ་མགོན་མཁྱེན་བརྩེའི་དབང་པོའི་ཞལ་སྔ་ནས་གསུངས་པའི་དོན་རྣམས་དང༌། གྲུབ་དབང་འབྲུག་པ་རིན་པོ་ཆེས་ཀྱང་མཁའ་འགྲོ་དགོངས་འདུས་ལ་བསྔགས་པར་བརྗོད་པ་རྣམས་ཀྱིས་གཞི་མཛད་ནས། ཁོ་རང་ནས་ཀྱང་བདག་ལ་མཁའ་འགྲོ་དགོངས་འདུས་ཀྱི་ཆོས་སྐོར་ཕབ་དགོས་པའི་བསྐུལ་མ་མཛད་པས། དེ་སྐབས་རྟེན་འབྲེལ་གྱི་ཆེད་དུ་རང་གཏེར་ཕག་མོའི་ཟབ་སྒྲུབ་ཀྱི་དབང་ལུང་དང༌། ཚེ་དབང་སོགས་ཐུགས་འདུན་བཞིན་ཡབ་སྲས་བཙུན་མོ་རྣམས་དང་བཅས་པར་ཞིབ་རྒྱས་སུ་ཕུལ། གྲུབ་དབང་གཏེར་ཆེན་རིན་པོ་ཆེས་ཁྲོས་མའི་དབང་ལུང་དགོས་གསུངས་ཀྱང༌། ང་རང་ཁྲོམ་ཁོག་ལ་འགྲོ་དགོས་པས་བྲེལ་ཆེ་བས་རྟེན་འབྲེལ་རྗེས་མཐུད་དུ་བཞག དེ་སྐབས་སུ་ལུང་བསྟན་ལྟ་བུ་རེ་ཡོད་ཀྱང་གཏེར་གཞུང་དུ་གསལ། དེ་ནས་རང་སློབ་དམ་པ་ཤེས་རབ་འོད་ཟེར་གྱིས་གྲྭ་བ་དང་རྟ་དྲེལ་གྲོ་ཁ་སོགས་ཀྱི་མཐུན་རྐྱེན་བྱས་ཏེ། ངེད་དཔོན་གཡོག་འབྲུག་སྒར་དུ་སོང་བའི་ལམ་ནས། མ་མགོན་སྤྲུལ་སྐུ་འཆི་མེད་རྣམ་རྒྱལ་ནས་འོང་དགོས་གསུངས་ཤིང་དེ་གར་སོང་ནས། ཁོང་ལ་དེའི་ལོར་སྐུ་གེགས་ཡོད་པས། ཚེ་དབང་སོགས་ཕུལ་བས་ཐུགས་དགྱེས་བཞིན་མཛད། དེ་སྐབས་གཏེར་ཁ་ཕྲན་བུ་རེ་ཡོད་ཀྱང་བཏང་ ༥༠༥༽སྙོམས་ལ་བཞག་པའི་རྐྱེན་གྱིས་ཆོས་སྐྱོང་འཁུ་ནས། རང་གི་སློབ་བུ་རིག་བཟང་ལ་གློ་བུར་གྱི་ནད་ཞིག་བྱུང་ནས་ཞག་ཁ་ཤས་ལ་རེ་མདའ་ཞེས་པའི་ལུང་བར་བསྡད་ཡོད་སྐབས།

འགྱུར་མེད་ཕྲིན་ལས་དང༌། ཚུལ་རྡོར། ཆོས་དབྱིངས་རྣམས་འབུད་ཤིང་དང་ལྕམ་པ་ཐུ་བར་སོང༌། །བདག་གཅིག་པུར་རྡོ་འབུམ་ཆེ་བ་གཅིག་འདུག་པས་དེ་གར་བསྐོར་བ་བྱེད་དུ་སོང་བས། ཧོར་པ་འདྲ་བའི་སྐྱེས་པ་སྐྱེ་མཆེད་དྭངས་བ་ལུས་རྒྱན་སྤུས་དག་དུ་མ་བརྒྱན་པ་ཞིག་འོང་ནས་འདི་སྐད་ཟེར། ཨ་ཨ་སུ་ཁྱོད་ཡིན་གང་དུ་བྱོན་ཟེར། བདག་གིས་ཡིད་ཚོམ་ནས་ངག་བསྡམ་པའི་ཚུལ་གྱིས་ཅི་ཡང་མ་སྨྲས་པས། ཡང་དེ་ན་རེ་ཁྱེད་ང་ལ་དོགས་མི་དགོས་དང༌། ང་ཡུལ་འདིའི་གཞི་བདག་ཞིག་ཡིན་པས། ངེད་ཀྱི་དཔོན་པོ་གླིང་རི་བསོད་རྒྱས་ཞེས་པ་དེ་ཁྱེད་ལ་ཤིན་ཏུ་དད་པ་ཆེ་འདུག་པས། ཁོ་རང་ཚེ་ཡི་[

ལས ]མི་གདའ་བར་ཁྱོད་མ་འཆུགས་རེམ་རེམ ཉི་ཁི[ ཁོ་རང ]སྡིག་པ་ཡང་ཆེ། བླ་སྤྲུལ་སོགས་ལ་དད་པ་མེད་ཅིང་བློ་ནག་པོར་ཕྱོགས་པ་ཡིན་ཟེར། བདག་གིས་ཁོ་རང་བླ་སྤྲུལ་རྣམས་ལ་དད་པ་མེད་པ་ཞིག་ང་རྒན་མོས་འདྲེན་ཐབས་མི་འོང་ཨང༌། དཔེར་ན་ལོང་བས་ལོང་བ་ཁྲིད་པའི་དཔེ་བཞིན། བདག་ནི་ཡོན་ཏན་ཀུན་ཟད་སྐྱོན་ཀུན་ཚང་ཞིག་ཡིན་མ་གཏོགས། ཐོས་བསམ་སྒོམ་པའི་ཡོན་ཏན་སྤུ་རྩེ་ཙམ་ཡང་མེད་ངེས་པ་ཡིན་པས། གཤིན་འདྲེན་གསོན་སྐྱབས་བྱེད་པའི་ནུས་པ་ང་ལ་མེད་སྨྲས་ཚེ། ཡང་ཁོ་ན་རེ་ཁྱེད་ཅི་འདྲ་ ༥༠༦༽ཡིན་ངས་ཤེས། ཁྱོད་ཀྱིས་ང་མི་ཤེས་སམ་ཟེར། བདག་གིས་མི་ཤེས་པ་འདྲ་སྨྲས་པས། ཁོ་ན་རེ། ང་ས་ཕྱོགས་འདིར་འོང་ནས་ལོ་ཁ་ཤས་ཡིན། ད་རང་ཡུལ་ཕྱོགས་ལ་འགྲོ་རན་ཡོད་པས། ཁྱེད་དང་མཇལ་བ་བཟང༌། ཁྱོད་ཀྱི་སྐུ་ཚེ་བརྟན་ཐབས་འོང་ན་ལོ་གཉིས་གསུམ་ཕན་ཆད་གཏེར་ཆོས་ཀྱི་བསྟན་པ་ངེད་ཅག་གི་ཡུལ་ཕྱོགས་སུ་དར་ན་ཅི་ཤེས་ཟེར། བདག་གིས་ཁྱོད་ཀྱི་ཡུལ་ཕྱོགས་གང་ནས་ཡིན་སྨྲས་པས། དེ་ན་རེ། ལྷོ་སྤོམ་ཕྱོགས་ནས་ཡིན། ང་གཏེར་བདག་ནོར་བུ་ལྷ་རྩེ་ཟེར། ཁྱེད་པྲ་ཝ་ས་ར་ཡིན་དུས་འོ་ཅག་དམ་ཚིག་གི་དབང་དང་ལྡན་པས་ང་སྲུང་མ་ཡིན་ཟེར་བ་སོགས་འབྱུང་དང་འབྱུང་འགྱུར་དུ་མའི་བགྲོ་གླེང་འདུག་ཀྱང་ཡི་གེར་དོགས་ནས་མ་བྲིས། དེ་ནས་ངེད་རྣམས་ཐོག་མར་འབྲུག་སྒར་དུ་སོང་ནས། སྐུ་དངོས་རྣམས་དང་མཇལ་འཕྲད་མཛད་སྐབས་ཐམས་ཅད་ཀྱི་ཐུགས་བརྩེ་བ་ཆེན་པོས་ཤི་གསོན་ཕྲད་པ་ལྟ་བུའི་དགའ་སྤྲོ་དཔག་ཏུ་མེད་པ་མཛད། དེ་ནས་ཕན་ཚུན་ཀུན་ཐུགས་མཐུན་གཞུང་བཟང་གི་གསུང་སྒྲོས་ཞིབ་རྒྱས་སུ་བྱས་ནས། ཨ་འགྱུར་རིན་པོ་ཆེའི་ཞལ་སྔ་ནས་དབང་ལུང་ཕྲན་བུ་རེ་གནང་ནས་ལུགས་གཉིས་ཀྱི་བསླབ་བྱ་སོགས་མཛད་དོ། །དེ་སྐབས་ཁྲོམ་དགེ་མཁའ་འགྲོ་ཟླ་བ་སྒྲོན་མས་དུས་རིང་པོ་ནས་འོ་ཅག་མཇལ་འཕྲད་དགོས་པའི་གསུང་གནད་དུ་མ་འབྱོར་བས། རིགས་བཟང་དང༌། འགྱུར་མེད་ཕྲིན་ལས་གཉིས་ཁོང་གི་མདུན་ལ་མི་མངགས་བྱས་ཚེ།

༥༠༧༽མཁའ་འགྲོ་དེ་ཉིད་ཀྱང་སྨོན་ལམ་གྱི་མཐུ་སད་པ་ལྟ་བུར་མཛད་ནས། ཁོང་བདེ་བའི་རྡོ་རྗེ་དང་ལྷན་དུ་རྫ་ཁོག་ལ་འགྲོ་དོན་ཡོད་པས་དེ་གར་འགྲོ་དགོས་གསུངས་ནས། ཁོང་གི་མིང་པོ་དཔལ་ཆེན་ཞེས་པས་སྐྱེལ་མ་མཛད་ནས། འབྲུག་སྒར་དུ་ངེད་རྣམས་ཀྱི་སར་བྱོན་ཏེ། མཁའ་འགྲོ་དེ་ཉིད་ཀྱིས་མ་བུ་ཕྲད་པ་ལྟ་བུའི་དགའ་སྤྲོ་དང་ལུགས་གཉིས་ཀྱི་གསུང་སྒྲོས་མཛད། དཔལ་ཆེན་ནས་ཀྱང་ངེད་སང་གི་སྲིང་མོ་འདི་གྲུབ་ཐོབ་སྨྱོན་མ་ལྟ་བུ་ཡིན་ཀྱང༌། ཁྱེད་ལ་དད་འདུན་ཤིན་ཏུ་ཆེ་འདུག་པས་དེ་ལུགས་ཀྱིས་ཁྱོད་ཀྱིས་མགོ་འདྲེན་རེ་མ་འཆུགས་ཟེར་ནས་བཅོལ་བཏམ་མཛད། དེ་ནས་ལོ་ཁྱིམ་དེའི་ཟླ་བ་བརྒྱད་པའི་ཉེར་ལྔའི་ཉིན་ངེད་དཔོན་གཡོག་ཕྱིར་རང་ཡུལ་ལམ་དུ་ཞུགས་སྐབས། དུང་ར་བྲག་དཀར་གྱི་གཏེར་སྲུང་སྐུ་བླ་མཆེད་གསུམ་གྱིས་གཏེར་གྱི་ཟུར་བབ་ལུང་བསྟན་ཕྲན་བུ་རེ་བྱུང་ཡང་བཏང་སྙོམས་ལ་བཞག་རྐྱེན་གྱིས། ངེད་རྣམས་ལ་སེར་བ་དྲག་ཏུ་ཕབ་ནས་ཐོག་འབྲུག་གློག་གསུམ་གྱི་འཇིགས་པ་བཟོད་དཀའ་བའང་བྱུང་བས། རང་གིས་བླ་མ་ལ་གསོལ་བ་བཏབ་ནས་མཉམ་པ་ཉིད་ཀྱི་དོན་དང་མ་བྲལ་བར་གནས་པས་ཉེར་འཚོ་ཆེར་མ་བྱུང་ཡང༌། དགུང་མོ་བུད་མེད་ཞིག་གིས་ལུང་བསྟན་ལྟ་བུའི་ལོག་ལམ་གྱི་བསླབ་བྱ་དུ་མ་བྱེད་འདུག་པས། བདག་གིས་བསམ་པ་ལ་སྔར་མཚོ་རྒྱལ་ཞལ་ལུང་དུ། ཁོ་མོ་ང་ཡི་གཏེར་དག་འཕྲད་པའི་དུས། །གཟུགས་ཅན་གཟུགས་མེད་རྣམས་ཀྱི་བར་ཆད་ ༥༠༨༽ལྡང༌། །ལུང་དུ་མི་སྟོན་གཅིག་ཀྱང་མི་འབྱུང་བས། །ཤེས་རབ་ཆེན་པོས་འདྲ་གཉིས་དབྱེ་མཁས་དགོས། །དོན་དང་མི་ལྡན་བརྡ་ཆོས་ངོམ་པའི་ཚེ། །ང་ཡི་དཀྱིལ་འཁོར་ཞལ་ཕྱེས་གསོལ་བཏབ་ན། མ་ངས་བསླུ་མེད་ཚིག་གིས་བརྡ་དོན་བཀྲོལ། །ཤེས་པར་མཛོད་ཅིག་ཕྱི་རབས་གཏེར་བདག་རྣམས། །བཟང་པོའི་ལམ་ནས་བར་ཆད་འཇུག་ཉེ་བས། །དུས་དང་དུས་སུ་སྟབས་གཟབ་སྙིང་གཏམ་ཡིན། ཞེས་སོགས་གསུངས་པ་ལ་བསམ་མནོ་བྱས་ཏེ། རང་སེམས་དྲན་པའི་བརྟོད་ཕུར་དུ་བཅིང་ནས་བཟང་ངན་གཉིས་ཀྱི་བྱ་བ་ཐམས་ཅད་བཏང་སྙོམས་ལ་བཞག་གོ། །དེ་ནས་ཟླ་བ་དགུ་བའི་ཚེས་གཅིག་གི་ཉིན་རྫོང་སྡ་ཞེས་པའི་ཕུ་ན་གླིང་རི་སང་ཡོད་པས།

མི་དཔོན་བསོད་རྒྱས་ཤི་མ་གསོན་ལྟ་བུར་འདུག་པས་དེ་གར་བདག་མ་འོང་ཐབས་མེད་ཟེར་ནས། དཔོན་རྒྱན་གྱིས་རེ་བ་ཆེན་པོ་བྱེད་འདུག་པས། སྔར་གྱི་འཁྲུལ་སྣང་དང་ད་ལན་གྱི་བྱ་བ་གཉིས་འདྲ་མཚུངས་པར་སྣང་ནས། བདག་དེ་གར་འཁྱུག་ཙམ་སོང་བས། མི་དཔོན་ཁོ་རང་ཡང་དགའ་སྤྲོ་ཆེན་པོའི་སྒོ་ནས་ཁྱེད་དང་མཇལ་འཕྲད་འོང་བ་ཡིན་པས། ད་ང་རང་ཤི་ཡང་བློ་ལྷག་མེད་ཟེར་ནས་འཆི་བ་ལ་མི་འཇིགས་པ་ལྟ་བུར་བྱེད་འདུག་པས། བདག་གིས་ཀྱང་ཨ་མཆོད་ནུས་པ་ཁ་ཟེར་བའི་དཔེ་བཞིན། ཡི་དམ་ཐུགས་རྗེ་ཆེན་པོའི་དཀྱིལ་འཁོར་ལ་བརྟེན་ནས་ཁོ་རང་ལ་དབང་བཞི་ཚད་ལྡན་དུ་བསྐུར་ནས་འཕོ་བ་སོགས་ཞིབ་རྒྱས་སུ་བྱས་ཚེ། ཁོ་རང་ ༥༠༩༽ཡང་ཡི་རངས་ནས་དགའ་སྤྲོ་ཆེན་པོ་བྱེད་འདུག །དེ་སྐབས་ཉན་དགེ་དགོན་པ་ཞེས་གསར་དགོན་ཞིག་འདུག་པ་དེ་གའི་དགོན་བདག་གི་སྤྲུལ་སྐུ་དཔོན་གཡོག་མང་པོ་ཞིག་གིས་མི་དཔོན་དེ་སང་ལ་སྐུ་རིམ་མཛད་གྱིན་འདུག་པས། སྤྲུལ་བའི་སྐུ་དེ་ཉིད་ཀྱིས་དབུ་མཛད་པའི་ཐམས་ཅད་ཀྱིས་བདག་ལ་ཕྱག་དབང་ཞུས་ཚེ། ལེགས་ཉེས་ཀྱི་འཁྲུལ་སྣང་ཅུང་ཟད་ཤར་ཡང༌། ཁོང་གནང་བཀག་གི་བཅས་ཁྲིམས་དང་ལྡན་ཅིང་གསར་མ་བ་ཡིན་པ་དང༌། བདག་མདོ་མེད་འཆོལ་མོ་ཡིན་པའི་རྐྱེན་ལ་བརྟེན་ནས། ཚེ་འགུགས་ཞིག་འདོན་བསམ་ཀྱང་གཞན་རྐྱེན་མཐོང་ཐོས་དོགས་གསུམ་གྱི་སྐྱོན་འབྱུང་འོང་སྙམ་ནས། ཁོང་གི་སྐུ་ཚེ་ལ་ཕན་ཐོག་ཐབས་མ་བྱུང་བས། བུད་མེད་ཞིག་ན་རེ། ཁྱོད་ཀྱིས་འདི་སང་ལ་ཕན་ཐབས་ཤིག་བྱེད་སྙམ་ན། གུ་རུའི་སྐུ་བརྙན་མི་ཚད་ཙམ་གཅིག་དང༌། བདུད་འདུལ་མཆོད་རྟེན་ཚད་ལྡན་བཅས་བཞེངས་གྲུབ་( སྟབས་ལྡན )ན་རིམ་བཞིན་དུ་བླ་སྤྲུལ་རྣམས་ཀྱི་སྐུ་ཚེ་ལའང་ཕན་ངེས་ཀྱང་དེ་ཁོང་སང་གིས་བསྒྲུབ་དཀའ། དམ་སྲི་མི་རུ་བརྫུ་བའི་སེར་གཟུགས་དང༌། བདུད་འདྲེ་སྙིང་ལ་ཞུགས་པ་རྣམས་ཀྱིས་ཡུལ་དགོན་གྱི་ཆབ་སྲིད་ལ་གནོད་ཅིང༌། བླ་སྤྲུལ་རྣམས་ཀྱི་སྐུ་ཚེ་ལ་བར་ཆད་བྱེད་པ་དང༌།

ཁྱད་པར་སྔ་འགྱུར་རྙིང་མའི་བསྟན་དགོན་ཕྲན་བུ་ཙམ་ལ་ཡང་ཤིན་ཏུ་གནོད་འཚེ་ཆེ་བ་ཡིན་པས། ཁྱོད་ཀྱང་བྱ་བ་གང་ཐད་ནས་སྟབས་གཟབ་བྱེད་པ་གལ་ཆེ། དང་པོ་ལེགས་ལེགས་ ༥༡༠༽འདྲ་ཡང་ཕུགས་མི་བརྟན་པས་མཐུན་རྐྱེན་དང་འགལ་རྐྱེན་མ་ནོར་ཨང༌། ཁྱོད་ཀྱི་སློབ་འབངས་ཐམས་ཅད་ཀྱིས་འདི་རྣམས་ལ་བརྟག་དཔྱད་ཞིབ་པར་མ་བྱས་ན། ཡུལ་གནས་འདི་ཡང་དྲི་ཟའི་གྲོང་ཁྱེར་གྱི་དཔེར་འགྱུར་ནས། འཁོར་སློབ་དམ་ཚིག་གི་གསེར་ཐག་གཡའ་ཡིས་གོས་སྲིད་དོ། །ཟེར་ནས་འབྱུང་དང་འབྱུང་འགྱུར་གྱི་གཏམ་དུ་མ་ཡོད་ཀྱང་ཡི་གེར་དོགས་ནས་མ་བྲིས་སོ། །དེ་ནས་ལོ་ཁྱིམ་དེའི་ཟླ་བ་དགུ་བའི་ཡར་ཚེས་ལྔའི་ཉིན་བཻ་ཕུག་མཁའ་འགྲོ་ཡང་རྫོང་དུ། བསྟན་འཕེལ་ཡར་དགོན་སྤྲུལ་སྐུ་ངག་འབྱུང་རིན་པོ་ཆེ་དང༌། མར་དགོན་སྤྲུལ་སྐུ་འཆེ་མེད་རྣམ་རྒྱལ། མཁར་དམར་ཡང་སྲིད་ཆུང་ངོས་པད་དཀར་སྤྲུལ་སྐུ་ལ་སོགས་ཕྱོགས་འདུས་ཀྱི་བླ་སྤྲུལ་རྣམས་དང༌། རང་སློབ་དམ་པ་ཤེས་རབ་འོད་ཟེར་དང༌། ཁྲོམ་དགེའི་མཁའ་འགྲོ་ཟླ་སྒྲོན། གཞན་ཡང་དེར་འདུས་ཀྱི་སློབ་འབངས་རྣམས་ལ། གྲུབ་དབང་སྐྱབས་རྗེ་གཏེར་ཆེན་ཡབ་སྲས་ཀྱི་གསུང་གི་རྩ་གསུམ་ཁྲོས་མའི་ཆོས་སྐོར་གྱི་དབང་ལུང་དང༌། རང་གི་ཉམས་རིས་ཕག་མོའི་ཟབ་སྒྲུབ་ཀྱི་དབང་ལུང་སོགས་ཁོང་རྣམས་རང་རང་གི་ཐུགས་བཞེད་ལྟར་གྲུབ་རྗེས། ཡུམ་ཀ་བདེ་ཆེན་རྒྱལ་མོའི་སྒོ་ནས་ལྷན་རྒྱས་ཀྱིས་ཚོགས་མཆོད་འབུལ་སྐབས། མཁའ་འགྲོ་ཡང་རྫོང་གི་མཚོ་གནས་གསང་ཕུག་གི་གནས་སྒོ་འབྱེད་པའི་དུས་ཚིགས་ཡིན་ཞེས་མཁའ་འགྲོའི་བརྡ་བྱང་གསལ་ཡང༌། མི་ལྤགས་ཀྱི་གསོབ་ལ་ཐེའུ་རང་གིས་འཕྲུལ་འགྱེད་པར་ ༥༡༡༽སྣང་བ་ལ། རང་གིས་ཐེ་ཚོམ་བྱས་པའི་རྐྱེན་གྱིས་རྟེན་འབྲེལ་རྗེས་མཐུད་ལ་བཞག་གོ། །དེ་ནས་ངེད་རྣམས་རང་སློབ་དམ་པ་ཤེས་རབ་འོད་ཟེར་གྱིས་སྐྱེལ་མ་སོགས་ཀྱི་མཐུན་རྐྱེན་མཛད་ནས་རང་གནས་ལ་འཁོད་དེ། སྐྱབས་རྗེ་བསོད་སྤྲུལ་རིན་པོ་ཆེས་ཐུགས་དགྱེས་པར་མཛད་ཅིང་བླ་མའི་ཐུགས་ཀྱིས་ཟིན་པར་གྱུར་ཏོ། །དེ་ནས་རང་ལོ་ཞེ་གཉིས་ལོར་ཟླ་བ་གསུམ་པའི་ཡར་ཚེས་ལྔའི་ཉིན་སྐྱབས་རྗེ་བསོད་སྤྲུལ་རིན་པོ་ཆེའི་ཞབས་བརྟན་ལ་ཚེ་ལྷ་རྣམ་གསུམ་གྱི་སྐུ་སྤར་ནས་བསྡད་ཡོད་ཚེ།

ཉི་མ་ཤིན་ཏུ་ཚ་ཆེ་བའི་རྐྱེན་གྱིས་རང་གི་མིག་འཁྲུལ་བ་ལྟ་བུར་གྱུར་ནས། ནམ་མཁའི་ཀློང་ནས་བུ་མོ་མཛེས་མ་ཡིད་དུ་འོང་བ་ཞིག་བྱུང་ནས་འདི་སྐད་ཟེར། ཤར་ཙན་དན་བསིལ་གྱིས་ལྷོ་རུ་འཕེན། །སྨད་དུག་སྦྲུལ་མཇུག་མ་སྟོད་ལ་འཁྱིལ། །མི་ཤེས་མེད་ཅིག་གིས་རྐྱེན་བསྐུལ་ནས། །ཡུལ་དྲུག་གི་བདེ་སྐྱིད་དུ་རུས་འཇོམས། །ལྷ་དམར་པོ་གསུམ་གྱིས་མ་འདུལ་ན། །ལས་གང་བྱས་སྡུག་བསྔལ་རིན་གྱིས་ཉོ། །གནས་ངན་སོང་ཟེར་ཡང་དེ་ལས་མེད། །རང་བཞན་ཀུན་འདི་ཕྱི་གཉིས་འཕུང་བསྒྲུབ། །ལྷ་མཆོག་གསུམ་གཏན་གྱི་སྐྱབས་སྤང་ནས། །ལས་མི་དགེ་རྩི་སྨན་བཞིན་དུ་སྤྱོད། །དུས་མི་འགྱུར་མི་རྣམས་འགྱུར་བའི་ཚེ། །ལྷོ་སྤོ་སྐོང་མཚམས་ནས་དམ་སྲི་ལངས། །ཁོངས་ནུས་ལྡན་དཔའ་བོས་མ་འདུལ་ན། །སྟོད་ར་སར་འཇག་མས་རྒྱངས་གླུ་ལེན། །ཤར་དུ་བ་སྔོན་པོ་ནུབ་ཏུ་འཕྱོ། །རང་གཞན་གྱི་རིན་ཆེན་ ༥༡༢༽གཞན་གྱིས་འཕྲོག །མདོག་དམར་པོ་གསེར་གྱི་ཁ་དོག་ངོམ། །དེའི་རྐྱེན་གྱིས་བོད་ཁམས་བསོད་ནམས་འགྲིབ། །རྟེན་གསུམ་ལ་སྔར་མེད་བཀོད་པ་དར། །ཕུ་ཕུ[ ཕི ]ལིང་བསྟན་པའི་སྲོག་ལ་བབ། །མགོན་པད་འབྱུང་སྤྲུལ་བའི་ཐབས་ཀྱིས་འདུལ། །ལྷ་དབང་ཕྱུག་དམར་ནག་དྲག་སྒྲུབ་གནད། །ནུབ་ཁུ་འཕང་འཐོར་ནས་དུ་བ་འཕྱུར། །དེ་སེལ་བྱེད་ཅང་ཤེས་ངུར་མོ་ཡི། །རྣོ་དབལ་གྱི་མེ་ལྕེ་ཕྱོགས་སུ་གྱེར། །དེས་རེ་ཞིག་བདེ་འབངས་སྐྱོབ་པར་ངེས། །བྱང་མུན་པའི་ཁྲོད་ཀྱི་སྤྲེའུ་ཡིས། །མདངས་དམར་སེར་ཚོན་གྱིས་ཁ་དོག་བསྒྱུར། །ལྷོ་བ་དན་དམར་པོ་རླུང་གིས་བསྐྱོད། །བློ་རིག་པས་དཔྱོད་ཤེས་མ་གཟབ་ན། །སྲོག་མར་མེ་རླུང་དང་འཕྲད་ཉེན་ཡོད། །རང་བྱ་བ་མི་ལ་བློ་མ་གཏོད། །མ་མཁའ་འགྲོའི་ཞལ་ལུང་བཞིན་དུ་རེམ། །ཕ་བླ་མའི་གདམས་པའི་སྙིང་བཅུད་སྐོར། །དུས་བཅུ་ཕྲག་གཉིས་ལ་བཀའ་རྒྱ་མཛོད། །སྐལ་ལྡན་གྱི་ཆོས་བདག་དུས་སུ་འཕྲད། །དུས་སྙིགས་མའི་མི་ལ་བློ་མ་ཁེལ། །ཡུལ་ཆོས་བརྒྱད་ཁྲོད་དུ་མགོ་མ་འཁོར། །ཟས་ལོག་འཚོ་དཀོར་ནག་ཁུར་མ་ལྕི། །གནས་འདུག་ས་གཅིག་ཏུ་གཞི་མ་བཅའ། །ཡུལ་ངེས་མེད་འགྲིམ་ན་བསྟན་འགྲོར་སྨན། །དུས་རི་མོ་ཅན་གྱི་འཛུམ་ཟེར་ལ། །དཔལ་ཡེ་ཤེས་སྤྲུལ་བ་(Dakini

letter here)iམིང༌། །དེར་འཕྲད་ན་རེ་ཞིག་ཚེ་འཕྲང་སེལ། །གནད་དེ་དང་ལྡན་པར་མ་གྱུར་ན། །མགོན་པད་འབྱུང་སྐུ་བརྙན་གྲངས་འབུམ་དང༌། །དབྱིངས་ཌཱཀྐིའི་དལ་ལ་ཚོགས་མཆོད་ ༥༢༣༽འབུམ། །དཔལ་མ་ཧཱ་དྷྭ་ཛ་ས་མ་ཐ། །ཞེས་ཟེར་བའི་མཚམས་སུ་སྐུ་སྤར་རོགས་རྣམས་ཐོན་བྱུང་བ་ལ་རྐྱེན་ནས་ཚིག་མཇུག་མ་རྫོགས་པར་མི་སྣང་བར་ཡལ་ལོ། །དེ་ནས་ལོ་ཁྱིམ་དེ་གའི་ཟླ་བ་ལྔ་བའི་ཡར་ཚེས་ལ་ཟླ་སྨད་རྩང་སྒར་རི་ཁྲོད་ཀྱི་འདུས་སྡེ་རྣམས་ལ། སྐྱབས་རྗེ་གཏེར་ཆེན་བདུད་འཇོམས་རིན་པོ་ཆེའི་གསུང་འབུམ་ཡོངས་རྫོགས་ཀྱི་དབང་ལུང་འདོན་གྲབས་བྱེད་སྐབས། ཁམས་རི་བོ་ཆེའི་གྲྭ་ཚང་ནས་ཡིན་ཟེར་བའི་བཙུན་ཆུང་དབང་རྒྱལ་ཚེ་རིང་དང༌། བཀྲ་ཤིས་རྣམ་རྒྱལ་ཟེར་བ་གཉིས་ཐོན་བྱུང་བས། བདག་གི་བསམ་པ་ལ་སྔར་རྨ་སྤོམ་རའི་ཆ་ངག་དང་འདྲ་མཚུངས་པར་སྣང་ཡང་ཆ་མ་ཆོད་པར་ཁོང་གཉིས་ལ་དྲིས་ཚེ། ཁོང་གཉིས་ན་རེ། །ངེད་གཉིས་ཕ་ཡུལ་ས་ཐག་རིང་བས་གྲོ་ཁ་བཅའ་ལག་སོགས་མེད། འོན་ཀྱང་སློང་མོ་རེ་བྱས་ཏེ་སྔོ་ལ་སོགས་པའི་འཚོ་བར་བརྟེན་ནས། གཏེར་ཆེན་བདུད་འཇོམས་པའི་གསུང་ཆོས་རེ་ཅི་ནས་ཀྱང་ཨེ་ཐོབ་སྙམ་པ་ཡིན་ཟེར་ནས། ཁོང་གཉིས་བཟའ་བཅའ་མེད་ཀྱང་སྔོ་ངད་ལ་བརྟེན་ནས་དབང་ལུང་ཞུ་ཆགས[ ཆ་འཇོག ]བྱེད་འདུག། ནངས་མོ་དབང་གི་སྟ་གོན་བསྐུར་བའི་སྐབས་ཁོང་གཉིས་ཀྱིས་མེ་ཏོག་ཤར་དང་ལྷོ་རུ་བབས་པས་རྟེན་འབྲེལ་ཤིན་ཏུ་དགེ་བར་སྣང༌། དེ་ནས་དབང་ལུང་རྣམས་མཐར་ཕྱིན་ནས་གཏང་རག་གི་ཚོགས་འཁོར་ཆེན་མོའི་སྐབས། རིག་འཛིན་རྣམས་ཀྱི་ཚོགས་གྲལ་དུ་ད་སྔ་མ་བྱོན་པའི་རྣལ་འབྱོར་པ་དབུ་སྐྲ་དང་སྨ་ར་ ༥༡༤༽དཀར་སང་ངེ་བ་ཞིག་མཇལ་བྱུང་བས། བདག་གིས་བླ་མ་དེ་སུ་ཞིག་ཡིན་སྙམ་ཚེ། རྣལ་འབྱོར་དེས་བརྡ་ལན་མཛད་ནས་བལ་ཡུལ་ཕྱོགས་ཀྱི་རྟོགས་ལྡན་སུ་ཁ་ར་ཛ་ཛྙཱ་ན་ཡིན་གསུངས་པར་སྣང༌། རྣལ་འབྱོར་པ་དེ་ད་ལན་གྱི་ཚོགས་གྲལ་ལ་བྱོན་དགོས་པའི་རྟེན་འབྲེལ་དང༌།

རང་གཞན་ལ་དགོས་ཆེད་དུ་མ་ཡོད་པར་གསུངས་ཀྱང་མི་ཆོས་བླ་མའི་རྫུན་གྱིས་རང་གཞན་བསླུ་བར་དོགས་ནས་མ་བྲིས་སོ། །དེ་ནས་ངེད་རྣམས་རང་གནས་ལ་འཁོད་ནས་ཞག་ཁ་ཤས་སོང་སྐབས། རང་སློབ་དམ་པ་ཤེས་རབ་འོད་ཟེར་དཔོན་གཡོག་བྱོན་ནས་ལུགས་གཉིས་ཀྱི་གསུང་སྒྲོས་དང༌། ཁྱད་པར་ཁོང་གིས་གྲུབ་དབང་སྐྱབས་རྗེ་གཏེར་ཆེན་ཡབ་སྲས་རྣམ་གཉིས་ཀྱི་གསུང་འབུམ་པུ་སྟི་ཀ་བཞི་བཅུ་དང༌། བདག་གི་ཉམས་རིས་ཀྱི་སྐོར་རྣམས་དང༌། ཁྱོན་པུ་སྟི་ཀ་བཞི་བཅུ་ཞེ་བཞི་སོགས་བྲི་བཞེངས་ལེགས་པར་ཚར་བས། དེ་རྣམས་ཀྱི་དབང་ལུང་ཁྲིད་རྒྱུན་དང་བཅས་པ་ཐམས་ཅད་ལྷག་ལུས་མེད་པར་འདོན་དགོས་གསུངས་ཚེ། བདག་གིས་སྐྱབས་རྗེ་བསོད་སྤྲུལ་རིན་པོ་ཆེ་ལ་དེ་ལྟར་གྱི་བཀའ་གནང་ཞུས་ཚེ། སྐྱབས་རྗེ་དེ་ཉིད་ཀྱིས་ཀྱང་ཐུགས་ཤིན་ཏུ་དགྱེས་བཞིན་པས་བཀའ་གནང་ཐོབ་པ་ལ་བརྟེན་ནས་རང་གིས་དེ་ལྟར་བགྱི་བར་ཐག་བཅད་དོ། །དེ་ནས་རང་གི་ཉེ་གནས་ཚུལ་ཁྲིམས་རྡོ་རྗེ་དང༌། ལྷ་རྟེན་གཉིས་ཀྱིས་ཡིག་དཔེ་རྣམས་ཞུ་དག་ལེགས་པར་གྲུབ་རྗེས། ཟླ་ཚེས་བཟང་པོར་ཡི་གེ་རྣམས་ལ་རབ་གནས་རྟེན་ ༥༡༥༽བཞུགས་སྐབས། འདབ་བཞིའི་རྣམ་པའི་ཁ་བའི་ཆར་འབེབས་ཤིང༌། འབྲུག་སྒྲ་གྲགས་པ་ལ་སོགས་པ་ངོ་མཚར་བའི་བཀྲ་ལྟས་བཟང་པོ་བྱུང་ངོ༌། །དེའི་སྐབས་སུ་རི་བོ་ཆེའི་སྐལ་ལྡན་གཉིས་ཀྱིས་རྩ་རྫོགས་ཐོད་རྒལ་རྣམས་ཀྱི་མཚམས་མཐར་ཕྱིན་པར་བྱས་ཚེ། མཁའ་འགྲོའི་ཞལ་ལུང་བཞིན་རིགས་དང་མཐུན་པའི་མིང་དབང་རྒྱལ་ལ་འགྱུར་མེད་ཚུལ་ཁྲིམས་དང༌། བཀྲ་རྣམ་ལ་བསམ་གཏན་རྒྱ་མཚོ་ཞེས་པའི་མིང་གི་ཅོད་པན་སྦྱིན་ནོ། །ལོ་ཁྱིམ་དེའི་ཟླ་བ་བཅུ་གཉིས་པའི་མཁའ་འགྲོའི་དུས་ཆེན་ཉེར་ལྔའི་ཉིན། འགྱུར་མེད་ཚུལ་ཁྲིམས་ཀྱི་སྤུན་ཡ་བཀྲ་ཤིས་ཚེ་རིང་དང༌། སྐྱི་རི་བླ་མ་ཚེ་དབང་རིག་འཛིན། སྤྲུལ་སྐུ་ཀུན་བཟང་རིག་པའི་རྡོ་རྗེ་སོགས་དཔོན་གཡོག་བཞི་བྱོན་ནས། ཁོང་རྣམས་ལ་གཏེར་ཆེན་བླ་མ་རིན་པོ་ཆེའི་གསུང་འབུམ་གྱི་དབང་ལུང་སོགས་ཐོབ་དགོས་པའི་གསུང་སྒྲོས་དང༌།

ཁྱད་པར་བཀྲ་ཤིས་ཚེ་རིང་ནས་སྤྲུལ་སྐུ་ཀུན་བཟང་དེ་ངེད་ཅག་གི་རྩ་བའི་བླ་མའི་སྐུ་སྲས་ཡིན་པས། ཁོང་ལ་ལུགས་གཉིས་གང་ཐད་ནས་གཏེར་ཆེན་བླ་མ་ཡབ་སྲས་ཀྱི་བསྟན་གཞི་འཛིན་ཐུབ་ངེས་ཀྱི་དབང་ལུང་གདམས་ཁྲིད་སོགས་ཞིབ་རྒྱས་སུ་བྱེད་དགོས་ཟེར་བ་དང༌། སྔར་གྱི་སྤོམ་རའི་ལུང་བསྟན་དང་མཐུན་པར་སྣང་ནས་རྟེན་འབྲེལ་རྗེས་མཐུད་དུ་བཞག་གོ། །དེ་ནས་རང་ལོ་ཞེ་གསུམ་དུས་འཛིན་ཤིང་ཁྱིའི་ལོའི་ཟླ་བ་དང་པོ་ནས་བཟུང་སྟེ། རི་བོ་ཆེའི་གྲྭ་ཚང་གི་སྤྲུལ་སྐུ་དཔོན་གཡོག་རྣམས་ལ། གྲུབ་ ༥༡༦༽དབང་སྐྱབས་རྗེ་གཏེར་ཆེན་བླ་མ་རིན་པོ་ཆེའི་གསུང་གི་སྔོན་འགྲོ་དང༌། རྫོགས་ཆེན་མ་བསྒོམ་སངས་རྒྱས། མྱུར་ལམ་ཐོད་རྒལ་གྱི་ཁྲིད། ཤེས་རིག་རྡོ་རྗེ་རྣོན་པོ་ལ་སོགས་པའི་ཁྲིད་དང༌། གཞན་ཡང་རྩ་གསུམ་གྱི་དབང་ཁ་ཤས་བཅས་གྲུབ་རྗེས། སྤྲུལ་སྐུས་དབུ་མཛད་པའི་ཁོང་རྣམས་ཀྱིས་སྔོན་གནས་རྗེས་དྲན་གྱི་མོས་གུས་གློ་བུར་དུ་འཁྲུངས་ནས། གཏེར་ཆེན་བླ་མ་རིན་པོ་ཆེའི་གསུང་འབུམ་ཡོངས་རྫོགས་འབྲི་བར་དམ་བཅའ་དང༌། འཛིན་སྐྱོང་གི་ཐུགས་རྒྱ་བསྐྱེད་ཚེ། རང་ནས་ཀྱང་དེ་ལྟར་གྱི་ཡི་གེ་བྲིས་གཞི་ཤོག་གུ་དང༌། སྣག་མཚལ་སོགས་དང༌། ཁོང་རྣམས་ཀྱིས་གསོལ་བཅའ་སོགས་ཀྱི་མཐུན་རྐྱེན་ཡོན་བདག་བྱས་ཏེ། ལོ་ཁྱིམ་དེ་ཀའི་ཟླ་བ་གསུམ་པའི་ཚེས་ལྔའི་ཉིན་གཟའ་ལེགས་པ་བརྒྱད་འཛོམ་གྱི་དུས་སུ། ཐུགས་སྒྲུབ་རྣམ་གསུམ་ལས་ཐོག་མར་བླ་མའི་ཐུགས་སྒྲུབ་ཀྱི་ཆོས་སྐོར་འཇམ་དཔལ་གསང་བ་འདུས་པའི་བྲིས་ཀྱི་དབུ་བཙུགས་སོ། །དེའི་ནུབ་རྨི་སྣང་ལ་མཁའ་འགྲོ་བདེ་བའི་གོ་ཆ་ཡིན་སྐད་པས་འདི་སྐད་ཟེར། དབྱིངས་མི་འགྱུར་ཆོས་སྐུའི་གཞི་ཀློང་ཡངས། །མདངས་སྣ་ཚོགས་སྒྱུ་འཕྲུལ་དྲྭ་བའི་སྤྲིན། །རྩལ་འགགས་མེད་གང་འདུལ་རྟེན་འབྲེལ་ངོམས། །བྱང་འདམ་ཁྲོད་ཀྱི་ནོར་བུ་ལྷོ་རུ་འཕེན། །གངས་དཀར་གྱི་རྩེ་ལ་ཉི་མ་ཤར། །སེང་མ་བུའི་གཡུ་རལ་ལྷོ་ནས་རྒྱས། །གྲོང་མཐའ་ཡི་སེང་གེ་བག་ལ་ཞ། །ནུབ་ངང་ཆུང་ཁྱུ་ཚོགས་ལས་ཀྱིས་བསྐལ། །ལས་ལྡན་པ་རང་སྐལ་ཆོས་དང་འཕྲད།

༥༡༧༽གསེར་ར་གན་མདོག་གིས་མ་ནོར་དགོས། །བློ་རྩེ་གཅིག་རང་སྐལ་ནམ་བླང་ན། །དོན་གཉིས་ཀྱི་འབྲས་བུ་ཚེ་འདིར་རྙེད། །བློ་ཚབ་ཚུབ་ཡུལ་གྱི་རྗེས་འབྲང་ནས། །སེང་དཀར་གྱི་གསོབ་ཀྱི་བརྫུ་བག་ལ། །རིན་ཆེན་དང་ནོར་ན་དོན་གཉིས་ཀྱི། །འབྲས་ཚོལ་བ་ཆུ་ཤིང་འབྲས་བུའི་དཔེ། །བློ་བརྟན་པོའི་བརྩོན་འགྲུས་ཅང་ཤེས་དེ། །ཤེས་རབ་ཀྱི་འོད་འབར་ཡངས་པ་རུ། །བསྐུལ་ལྕག་གི་སྲབ་ཁ་མ་ནོར་བར། །ནོར་སྐྱོང་གི་འཛུམ་མདངས་ངོམ་པའི་དུས། །ཆོས་བཅུད་ཀྱི་སྙིང་ནོར་ཕ་ཕོགས་དེ། །ལྷོ་མུན་པར་སྒྲོན་མེ་འོད་བརྒྱ་འབར། །དེའི་བདེ་སྐྱིད་ཉི་མ་སྤྲིན་བྲལ་དེས། །གནས་མི་རིང་ཉེ་ནས་རྐྱེན་ངན་བསྐུལ། །ལས་མི་འདོད་སྣ་ཚོགས་འཕྲུལ་ངོམ་ཚེ། །བློ་བརྟན་པོས་རང་ས་མ་བཟུང་ན། །སྲིན་བུ་ཡི་ཁ་ཆུས་འཆིང་ཉེས་བས། །སྟབས་གཟབ་པ་ཌཱཀྐིའི་གསང་ཚིག་ཡིན། །རྐྱེན་དེ་ཡི་དབང་དུ་མ་གྱུར་ན། །རིག་འཛིན་མིང་སྤོ་ཡི་ཕྱོགས་སུ་དགེ། །གནས་དབེན་པར་སྒྲུབ་ཚུགས་ཟིན་གྱུར་ན། །ཚེ་འདི་རུ་དོན་གཉིས་འབྱུང་བར་ངེས། །ཡུལ་སྣང་གི་རྐྱེན་ལ་མ་ཞེན་དགོས། །རྡོ་རྗེའི་མིང་འབྲས་ལྗོངས་སྦས་གནས་སུ། །ལམ་ཟུང་འཇུག་སྙིང་པོའི་དོན་བསྒོམ་ན། །སྤྲིན་བྲལ་གྱི་ཉི་བཞིན་མུན་ཀུན་སེལ། །འཛུམ་ཟེར་གྱི་མདངས་ལ་གཟབ་གལ་ཆེ། །དེར་འཕྲད་ན་སྲོག་གི་མར་མེ་དེ། །དྲི་བཞོན་གྱི་རྐྱེན་དང་འཕྲད་ཉེ་བས། །མགོན་པད་འབྱུང་སྤྲུལ་བས་མ་སྐྱོབ་ན། །ཚེའི་འཕེན་པ་ནམ་མཁའི་དབང་གཞུའི་དཔེ། །འགྱུར་མེད་ ༥༡༨༽མིང་སྔོན་གྱི་སྨོན་ལམ་མཐུས། །ཟབ་གསང་གི་སྙིང་པོའི་ཆོས་དང་འཕྲད། །གཏེར་གཉིས་ཀྱི་བསྟན་པའི་གསོས་སུ་སྨན། །དགྲ་གཉེན་གྱི་ཡུལ་ལ་མགོ་མཁོར་ན། །རང་དོན་གྱི་ནོར་བུ་འདམ་དུ་འཕྱུང༌། །གནས་ངེས་མེད་འགྲིམ་པའི་སྟབས་ལྡན་ན། །རང་གཞན་གྱི་དོན་དེ་ངང་གིས་འགྲུབ། །བསམ་གཏན་གྱི་མིང་འཛིན་རི་སུལ་(

རིན་ཆེན་སྤུང་ཞེས་པའི་གནས )འགྲིམ། །ལམ་ཟབ་ཀྱི་མྱུར་ལམ་མཐར་འཁྱོལ་ན། །གནས་ཆེན་གླིང་ནས་གྲུབ་འབྲས་མངོན། །ཡུལ་སྲིན་བུ་མེ་ཁྱེར་གཟུགས་ངོམ་ཚེ། །བློ་བརྟན་པོས་རང་ས་བཟུང་བ་གནད། །བདུད་བར་ཆད་མི་རིང་ཉེ་ནས་སྡང༌། །དཔྱོད་ཤེས་ཀྱི་སྟབས་ཁ་གཟབ་གལ་ཆེ། །ཀུན་བཟང་མིང་སྐྱེ་སྔོན་ཁྱོད་ཀྱི་(Dakini letter here)། །རྟེན་འདི་རུ་གཏེར་གསུམ་བསྟན་པའི་གཞིའི། །ལས་སྨོན་ལམ་སྐུལ་བ་འཕྲོ་ལྡན་ཡང༌། །སྲིན་བྱ་ཡི་སྒྱུ་མའི་དཔེ་ངོམ་ཚེ། །སེང་དཀར་པོ་གྲོང་མཐའི་ཀུ་ཀུར་འགྲན། །ལྷ་དམར་ནག་ཕྲིན་བསྒྲུབ་ལས་བརྩོན་ནས། །སྔོན་ལྷག་ལྷ་ཕག་ཁྲོས་སེང་གསུམ་དང༌། །མགོན་པད་འབྱུང་ཁྲོ་ལོད་ཕུར་བ་ཡི། །མཚམས་སྒྲུབ་དང་ཚོགས་མཆོད་གནད་གལ་ཆེ། །གནད་དེ་དང་ལྡན་པར་མ་གྱུར་ན། །ཡུལ་དྲི་ཟའི་བུ་མོའི་འཛུམ་གྱིས་འཁྱུད། །ལས་མཐའ་མ་མི་འདོད་ངང་གིས་འཁོར། །བདུད་སབྟའི་དབང་དུ་འགྲོ་ཉེ་བས། །བློ་རིག་པས་དཔྱོད་ཤེས་གཟབ་གལ་ཆེ། ཡ་ཡཿས་འཛིན་དམར་པོས་ལེགས་ཉེས་སྣ་ཚོགས་ངོམ། །ལྷོ་ཡི་རྒྱལ་མཚན་རླུང་ལྷའི་ཉེ་ཆར་ ༥༡༩༽འཕེན། །དམར་པོ་ལྷ་གསུམ་ལས་སུ་ཕྲིན་བཅོལ་ན། །གཏེར་གཉིས་བསྟན་པ་རེ་ཞིག་དེའི་ཕྱོགས་ནས། །ཆོས་འཛིན་སྐྱེས་བུ་(Dakini letter here)མིང་དང་འཕྲད། །དེ་ཡི་ཚེ་ཆོས་གདུལ་བྱ་རིམ་གྱིས་རྒྱས། །ནག་པོ་བདུད་ཀྱི་བར་ཆད་སྐབས་སྐབས་ལྡང༌། །རིག་པས་དཔྱོད་ལ་ཐམས་ཅད་རེ་སྙོམས་སྤྱོད། གཏེར་སྟོན་བསྟན་པ་མི་འདོད་བཞིན་དུ་དར། །ནོར་བུ་རིན་ཆེན་འདམ་གྱིས་གོས་མི་སྲིད། །བདེ་སྐྱོང་དཔའ་བོ་ཐབས་མཁས་གྲོགས་སུ་བསྟེན། །བུ་སློབ་ཆོས་བདག་སྨོན་ལམ་དབང་གིས་འཛོམ། །རང་སྐལ་ཆོས་ཀྱི་གདམས་པ་ཉམས་བླང་ན། །སྟོན་འཁོར་དབྱེར་མེད་དཔལ་རིར་འཁོད་པར་ངེས། །གསང་ཚིག་གཞན་དུ་མ་སྨྲ་ཨ་ཐམ་རྒྱ། །ཞེས་ཟེར་ནས་མི་སྣང་བར་འགྱུར་ཏོ། །དེ་ནས་ངེད་ཅག་གིས་ཟླ་བ་བཞི་པའི་ནང་གི་དུས་མཆོད་ཆེན་མོ་སོགས་འདོན་ནས།

ཚེས་བཅུ་དགུའི་ཉིན་རང་སློབ་དམ་པ་ཤེས་རབ་འོད་ཟེར་གྱི་གདན་ས་བཻ་ཕུག་མཁའ་འགྲོ་ཡང་རྫོང་དུ་སོང་ནས། ཕྱོགས་འདུས་ཀྱི་བླ་སྤྲུལ་རྣམས་ཀྱི་གཙོའི་འདུས་སྡེ་བརྒྱ་ཕྲག་ལ་བརྒལ་ཙམ་ལས་མི་མང་བར་བྱས་ཏེ། །གྲུབ་དབང་སྐྱབས་རྗེ་རྣམ་གཉིས་ཀྱི་གསུང་འབུམ་ཡོངས་རྫོགས་ཀྱི་དབང་ལུང་སོགས་འདོན་སྐབས། ཉིན་གཅིག་གནས་སྲུང་ཡིན་སྐད་པའི་བྱིའུ་སྐད་ཤིན་ཏུ་སྙན་པ་ཞིག་གིས་འདི་སྐད་ཟེར། ཏིང་ཏིང་ཏིང་ཏིང་རྣལ་འབྱོར། །བདེ་བདེ་བདེ་བའི་རྡོ་རྗེ། །སྙན་སྙན་སྙནཔའི་གཏམ་ལ། །མཐོང་མཐོང་ ༥༢༠༽ངོ་མཚར་ལྟད་མོ། །ལྡན་ལྡན་ལས་ལྡན་སྐྱེས་བུར། །མངོན་མངོན་བཀོད་པ་སྣ་ཚོགས། །ཁྱོད་ལ་གསང་ཚིག་སྨྲ་འོ། །གསང་རྫོང་རྡོ་རྗེའི་ཕུག་གི། །གནས་སྒོ་དུས་སུ་འབྱེད་ནས། །བསྒོམ་སྒྲུབ་ཚོགས་བསགས་བརྩོན་པས། །རབ་ནི་ཟག་མེད་དབྱིངས་གྲོལ། །འབྲིང་གིས་ཆོས་ཉིད་དོན་རྟོགས། །ཐ་མས་སྐྱེ་བ་གསུམ་ནས། །འཕགས་མས་དངོས་སུ་བྱིན་རློབས། །དེ་སོགས་ཡོན་ཏན་དུ་མ། །འཕྲུལ་གྱི་བརྡ་ལས་གསལ་ངེས། །རང་སྐལ་སེམས་དཔའ་(Dakini letter here)མིང༌། །ཅང་ཤེས་སྔོན་མོ་འཛིན་དེ། །ནུབ་ནས་ཤར་དུ་ཕྱོགས་ཚེ། །ཁྱེད་དང་འཕྲད་པ་གལ་ཆེ། །ཆོས་ཀྱི་སྙིང་པོ་ཐུགས་ཏིག །ལག་ཏུ་ལོན་པ་ཨེ་ནམ། །དུས་བཞིའི་ཚེ་ཡི་གེགས་རྐྱེན། །དེ་ཡིས་སེལ་བ་ཐ་ཚིག །དེ་ལྟར་རྟེན་འབྲེལ་དབེན་ཚེ། །པདྨའི་མིང་འཛིན་གསུམ་གྱིས། །བརྡ་རྟགས་མཚོན་བྱེད་རྫས་ཀྱིས། །མེ་ལོང་གཟུགས་བརྙན་དཔེ་བཞིན། །མཚོན་བྱ་རྟེན་འབྲེལ་འཛོམ་ན། །ཚེ་རྐྱེན་སེལ་ཙམ་སྲིད་ཀྱང༌། །རྩ་ཁམས་རླུང་གིས་རྐྱེན་བསྐུལ། །འབྱུང་འདུས་ཉེར་འཚེ་ཆེ་བས། །ལྷ་ཡི་སེང་དཀར་འོ་མ། །བ་དམར་འོད་ཀྱིས་བསྐུལ་ནས། །གྲངས་འཛིན་བུ་མོའི་གྲོང་དུ། །གྲངས་འཛིན་བུ་མོའི་གྲོང་དུ། །འཛུམ་མའི་རྟ་ལ་དྲངས་ནས། །གཉིས་ལྡན་ཡུལ་ཀུན་གསོས་ན། །གནས་སྐབས་རྩ་ཡི་རྐྱེན་སེལ། །ཞུ་བདེའི་དམ་ཚིག་ཙམ་ཡིན། །ཟབ་གཏེར་སྒོ་འབྱེད་མན་ངག

།རྟེན་འབྲེལ་ཁོ་ནར་ཐུག་པས། །སྟབས་ཀ་གཟབ་པ་གནད་ཡིན། །ལྷ་ཡི་ནོར་བུ་འོད་ལྡན། །ངུར་མོའི་གདོང་གིས་ཁུར་ལ། །ཅི་ཆ་ཅི་ ༥༢༡༽འགྱུར་མི་ཤེས། །ཡུལ་གསུམ་དབང་དུ་མ་ཤོར། །རང་ས་བཟུང་བ་གནད་ཡིན། །གཡུ་འབྲུག་གཙུག་གི་ནོར་བུ། །མུ་ཏོའི་ལག་ཏུ་མ་ཤོར། །ཐབས་མཁས་ཤེས་རབ་ཟབ་མོས། །རང་གཏེར་བསྟན་པ་སྐྱོངས་དང༌། །མ་རིག་འགྲོ་བའི་བློ་མུན། །ཀུནྡའི་འོད་བཞིན་གསལ་ངེས། །བདེན་བདེན་ཚིག་གིས་བསུ་བ། །མི་རིང་ཉེ་ནས་སྡང་འོང༌། །བླ་སློབ་གསེར་གྱི་ཟམ་པར། །ར་གན་མདངས་ཀྱིས་བསླད་ངེས། །དེ་སེལ་བླ་མ་མཁའ་འགྲོར། །ཚོགས་མཆོད་གྲངས་ལྡན་གལ་ཆེ། །གསང་ཆེན་མྱུར་བདེའི་ལམ་གྲོགས། །སྤང་བྱའི་གནས་སུ་མ་གོལ། །མ་དང་མཁའ་འགྲོའི་བཀའ་ཆད། །ཁྱོད་ལ་སྡང་བ་ཨེ་ནམ། །ཞེས་ཟེར་བས། ཡང་བདག་གིས། ཀྱེ་མ་ཉོན་དང་སྨྲ་མཁས་བྱིའུ་ཆུང༌། །བདེན་བདེན་ཁྱོད་ཟེར་ཚིག་རྣམས་བདེན་ཐང༌། །བསྒྲུབ་བསྒྲུབ་ཁོ་མོ་ང་ཡིས་འགྲུབ་དཀའ། །གཏེར་ལ་ཕན་པའི་གྲོགས་མཆོག་ཡོད་ཀྱང༌། །རང་ཉིད་ན་སོ་ལོན་པའི་སྟོབས་ཀྱིས། །ན་ཆུང་སྐྱེས་བུའི་གྲོགས་ཡ་མི་ཐོན། །དུས་ཀུན་གུད་ཡངས་བློ་བདེ་དྲན་པས། །འཁོར་སློབ་སྐྱོང་ཐབས་གཏེར་སྟོན་མི་བྱེད། །སྐྱབས་བྲལ་མགོན་མེད་ལུས་དམན་ཡིན་པས། །འགྲོ་དོན་བསྟན་པ་ཨེ་འབྱུང་མི་བསམ། །བརྒྱུད་ལྡན་བླ་མས་བཀའ་ཕེབས་བཙན་པས། །བཟློག་ཐབས་མ་རྙེད་བུ་སློབ་བསྐྱངས་ཀྱང༌། །རང་དོན་ཡིད་བྱེད་བློ་ངན་མེད་པས། །བསྟན་འཇུག་སྐལ་ལྡན་བུ་ལ་གཏད་ནས། །མི་མེད་དབེན་ཁྲོད་རི་སུལ་འགྲིམ་སྙམ། །མཁའ་འགྲོའི་མན་ ༥༢༢༽ངག་ཟབ་པའི་མཐར་ཐུག །གཅེས་ནོར་བཞིན་དུ་ཙིཏྟར་སྦས་ནས། །གྱི་ནའི་ཚུལ་དུ་ངེས་མེད་གནས་ཡུལ། །གར་འགྲོ་གར་གནས་ཆ་ཆོད་མ་བྱུང༌། །འོན་ཀྱང་མ་དང་མཁའ་འགྲོའི་མཐུ་དང༌། །སྔོན་ལས་འཕྲལ་བྱུང་དུས་ཀྱིས་བསྐུལ་ནས། །མངྒའི་མིང་འཛིན་གནས་མཆོག་དེ་རུ། །འོ་ཅག་དངོས་སུ་མཇལ་བར་སྣང་ཡང༌། །རྐྱེན་སེལ་སློབ་མའི་ཚོགས་ཀྱིས་བསྐུལ་ནས། །ད་དུང་གནས་སྐབས་ཅི་འགྱུར་མི་ཤེས། །ཞེས་སྨྲས་ཚེ།

ཡང་དེ་ན་རེ། ཧེ་ཧེ་ཏིང་ཏིང་རྣལ་འབྱོར། །དྲང་ངེས་གཉིས་ཀྱི་གཏམ་གྱི། །གསུང་ལན་གནང་བ་ངོ་མཚར། །འོན་ཀྱང་ངས་བསམ་བཤད་ན། །གཏེར་སྟོན་མཚན་ཉིད་ངས་ཤེས། །ནོར་བུ་རྒྱ་མཚོའི་དཔེ་བཞིན། །གྲོགས་དང་ཆོས་འཛིན་སྐྱེས་བུ། །དུས་དུས་འཕྲད་པ་གཏན་ཚོགས། །ཤར་གྱི་ནམ་མཁའི་ནོར་བུ། །འཛམ་གླིང་མུན་ཀུན་སེལ་བྱེད། །ལས་ཀྱིས་བསྒྱུར་བ་བཞིན་དུ། །པདྨའི་རྒྱུད་འཛིན་གཏེར་སྟོན། །མི་འདོད་བཞིན་དུ་འགྲོ་ལ། །ཐབས་མཁས་ཐུགས་རྗེའི་སྟོབས་ཀྱིས། །གང་འདོད་ཟབ་གཏེར་སྒོ་འབྱེད། །བསྟན་འགྲོའི་རྒུད་པ་སེལ་ནས། །སྟོན་འཁོར་དགོངས་པ་དབྱེར་མེད། །ལྷུམས་སུ་ཞུགས་( ནང་གསལ་ལ་གྲོལ་བ )པ་ཨེ་ནམ། །བདེ་སྟོང་ཡེ་ཤེས་སྦྱོར་བ། །དམིགས་པའི་གནད་ཀྱིས་དྲངས་ན། །བློ་སུན་སྐྱོ་བ་ཅི་དགོས། །བསེ་རུ་ལྟ་བུའི་འདུ་ཤེས། །ཡུལ་རྐྱེན་སབྟའི་རྐྱེན་རེད། །ངེས་ངེས་མ་ངེས་གནས་ཀུན། །ཉུལ་སེམས་བློ་ལ་བཅག་པ། །རྩ་ཁམས་ཌཱཀྐིས་ ༥༢༣༽བསྐུལ་ནས། །འབྱུང་འདུས་གནས་ཁང་དོར་ནས། །མི་མངོན་འགྲོ་བའི་ལྟས་ཡིན། །མཁའ་འགྲོའི་གྲངས་ཀྱི་དུས་སུ། །ལྷོ་ནས་ལྷོ་རུ་བརྒྱུད་ནས། །གསང་བའི་གབ་ཚིག་ལྟར་དུ། །རྟོག་དཔྱོད་ཡུལ་ལ་མཛོད་དང༌། །མ་དང་མཁའ་འགྲོའི་གྲོགས་ལྡན། །ཉེ་མིན་རིང་ནས་བསྒྲུབ་ཡོང༌། །ཀ་ནི་པ་ཡི་སྒྱུ་འཕྲུལ། །ས་མ་ར་ཐའི་མིང་འཛིན། །རིགས་ཀྱི་མྱུ་གུའི་སྐྱེ་སྲིད། །ལས་ཀྱི་དབང་གིས་འཕྲད་ཚེ། །གཏེར་མཇུག་བསྟན་པ་དེར་གཏོད། །རིགས་ལས་སྐྱེས་པའི་མྱུ་གུ། །འཛུམ་དྲུག་འོད་མདངས་ངོམ་དུས། །བདུད་གཅོད་ཟབ་མོར་བརྩོན་ནས། །ངེས་མེད་འགྲིམ་པ་གནད་ཡིན། །འགྱུ་བྱེད་འགྱུ་བའི་རྐྱེན་གྱིས། །དབང་གཞུའི་དཔེ་བཞིན་མངོན་ཚེ། །གདམས་པ་ཟབ་མོའི་མེ་བཙའ། །གཉིས་འཛིན་ཡུལ་ལ་གདབ་མཛོད། །ཆོས་བདག་མཆོག་གི་བུ་ལྔ། །ཡོས་བུའི་འཛུམ་གྱིས་བསུ་འོང༌། །རང་སྐལ་ཆོས་ལ་སྤྱོད་ན། །དོན་གཉིས་ངང་གིས་འབྱུང་ངེས། །གླང་གི་ར་རྩེ་ངོམ་དུས། །ག་ག་ཧྲི་དའི་སྒྱུ་འཕྲུལ། །རང་སྐལ་ཆོས་ལ་སྤྱོད་ནས། །སྒོམ་སྒྲུབ་ཉམས་ལེན་རེམ་དགོས། །དེ་ལྟར་སྟབས་ལྡན་མེད་ཚེ། །བརྟེན་བྱེད་སྲོག་གི་མར་མེ། །ནམ་མཁའི་དབང་གཞུའི་དཔེར་མངོན། །ས་འཛིན་མཁུན་པའི་སྒྲ་འབྱིན། །ལྟོ་འགྲོས་ལྟོ་བར་སྦྲུམ་ཚེ། །ལྷ་ཡི་མེ་ཏོག་མདངས་ཉམས། །སྨོན་ལོག་སབྟས་བསྐུལ་ཚེ། །བསོད་ནམས་ལྡན་པའི་སྐྱེས་བུ། །ཕྱོགས་མེད་ཕྱོགས་སུ་བགྲོད་ངེས། །ཅང་ཤེས་ངུར་མོའི་གདོང་གིས། །རྟེན་

༥༢༤༽འབྲེལ་སྣ་ཁ་མ་ལོག །ཡིད་ལ་བཅག་པའི་གནས་དེར། །གསང་ཞིང་གསང་བར་བསྒྲོད་ན། །རང་ནོར་གཏེར་གྱི་བསྟན་པ། །བཅུ་ཕྲག་བར་དུ་དེར་གནས། །དེ་སོགས་རིག་པས་དཔྱོད་དང༌། །འབྱུང་དང་འབྱུང་འགྱུར་བསླབ་བྱ། །དུས་དུས་དབང་སྒོར་གསལ་ངེས། །ངེས་ངེས་ངེས་པའི་ཚིག་འདི། །སྨྲ་སྨྲ་ཁྱོད་ལ་སྨྲས་པ། །འབྱུང་འབྱུང་རྟེན་འབྲེལ་འཛོམ་ནས། །དར་དར་ངེས་གསང་བསྟན་པ། །ཕྱོགས་ཕྱོགས་ཡུལ་གནས་གསུམ་དུ། །གནས་གནས་བསྟན་པའི་གཞི་བརྟན། །སྦས་སྦས་ཙིཏྟར་རྒྱས་ཐོབས། །མ་འོང་འདོང་ཆུའི་ཞོལ་ནས། །འོ་ཅག་གཅིག་ཏུ་འཁོད་ངེས། །ང་འགྲོ་མི་མངོན་ཀློང་དུ། །ཆོས་དབྱིངས་མཐའ་བྲལ་ངང་དུ། །ཅིར་སྣང་རྒྱན་དུ་ཤར་བའི། །ནགས་ཚལ་དེ་རུ་འཕུར་འགྲོ། །ཞེས་ཟེར་སྣང་འཆར་རོ། །དེ་ནས་དབང་ལུང་སོགས་ཞིབ་རྒྱས་སུ་གྲུབ་རྗེས། །གཏང་རག་གི་ཚོགས་འཁོར་སོགས་མཐའ་རྒྱས་པར་རྫོགས་པ་དང༌། བསྟན་འཕེལ་ངག་འབྱུང་སྤྲུལ་སྐུ་རིན་པོ་ཆེའི་བཞེད་དོན་བཞིན། ངེད་དཔོན་གཡོག་ཁ་ཤས་ཚེས་བཅུའི་དུས་ཆེན་ལ་འཁྱུག་ཙམ་སོང་ནས། ཁོང་ལ་ཚེ་དབང་འབུལ་སྐབས། གྲུབ་ཐོབ་ཉི་མ་སེང་གེ་དངོས་སུ་བྱོན་སྣང་འཆར་ནས། རང་ཡང་རོ་ལ་ལང་བདེ་རོལ་མའི་སྐུར་ལམ་གྱིས་གསལ་ནས་སྐད་ཅིག་ལ་བྱང་ཤམ་བྷ་ལའི་ཡུལ་སྣང་གི་བཀོད་པ་མཐོང་སྣང་དུ་འཆར་རོ། །དེ་ནས་ངེད་རྣམས་སྐྱིད་སོ་ཡག་གི་ཁ་མདོ་ན་གེ་སར་ལྷ་ཁང་མཇལ་དུ་སོང་ནས། གེ་སར་དང་ ༥༢༥༽དཔའ་ཐུལ་འབྲུག་མོ་ལ་སོགས་པའི་སྐུ་བརྙན་མཐོང་བའི་ཚེ་ན། སྔར་གྱི་བག་ཆགས་དྲན་ནས་ཡིད་དགའ་སྐྱོ་འདྲེས་མར་སོང་སྐབས། ནམ་མཁར་སྤྲིན་གྱི་ལྕུག་མ་འཁྲིགས་པའི་ཀློང་ནས་ནེ་ཆུང་ལྷ་མོ་ནོར་བཟང་མ་ཡིན་སྐད་པ་ཞིག་གིས་ཚིག་སྙན་པའི་གླུ་ངག་ལ་དྲངས་ནས་འདི་སྐད་ཟེར། ཨོཾ་ཆུང་ཆུང་མ་ཎི་པདྨེ་ཧཱུཾ་ཡེ། །ཡང་དག་པའི་ཆོས་ལ་གསོལ་བ་འདེབས། །གླུ་མཆོད་གཅིག་རིགས་གསུམ་མགོན་པོ་མཆོད། །མཆོད་གཉིས་སེང་ཆེན་དང་དཔའ་ཐུལ་མཆོད། །མཆོད་གསུམ་སྒྲོལ་མ་དཀར་སྔོན་མཆོད། །མོ་ང་ཡི་གླུ་སྣ་འདྲེན་དུ་གསོལ། །ས་འདི་སོའི་ས་ངོ་ཨེ་ཤེས་ལོ། །ས་འདི་ཡི་ས་ངོ་མ་ཤེས་ན། །ཀླུ་གཙུག་ན་རིན་ཆེན་གདན་ས་རེད། །གླིང་ཆུང་རྒྱུད་བསྟན་པ་དར་ས་རེད། །སྨན་འགག་མོའི་བསམ་པ་འགྲུབ་ས་རེད། །དཔོན་་གེ་སར་རྒྱལ་པོ་འཁྲུངས་ས་རེད། །གླིང་ལྷ་སྡེའི་སྐྱིད་འགོ་ཚུགས་ས་རེད། །སྨན་ང་ཡི་ང་ངོ་ཨེ་ཤེས་ལོ། །ང་ནེ་ཆུང་སྐྱིད་ཀྱི་སྒྲོན་མ་ཡིན། །ལྷ་ལུས་ཐོབ་པའི་བུ་མོ་ཡིན། །མངོན་ཤེས་ཡོད་པའི་མཁའ་འགྲོ་ཡིན། །བདེ་ཆེན་ཕོ་ཉའི་སྐྱོ་རོགས་ཡིན། །དབྱིངས་ཌཱཀྐིའི་བརྡ་དོན་ཁྱོད་ལ་སྨྲ། །འཆོར་མེད་ཀྱི་ཙིཏྟར་ཨ་ཐམ་རྒྱ། །གནས་འདི་ནས་མི་རིང་ཉེ་བའི་སར། །བྲག་གླང་ཆེན་ཉལ་འདྲའི་གཡས་ཟུར་ན། །རྒྱ་སྟག་གིས་གཟན་ལ་ཆས་འདྲའི་དབྱིབས། །གཙུགས་བུམ་པ་འདྲ་བའི་ལྟོ་བ་རུ། །ལྷ་དམར་པོ་གསུམ་གྱི་གཏེར་ཁ་ཡོད། །ཐབས་རྟེན་འབྲེལ་དུས་སུ་འཛོམ་གྱུར་ན། །བྲག་སྤྲེའུས་འཛུམ་

༥༢༦༽མདང་ངོམས་པའི་ཚེ། །གནས་དེ་རུ་དཔའ་བོ་གཅིག་བསྒྲུབ་ཀྱིས། །རིམ་གཉིས་ལ་བརྩོན་པའི་གནད་ལྡན་ན། །རང་སྐལ་གྱི་ཟབ་གཏེར་དུས་སུ་འབྱིན། །ལྷོ་གསེར་གྱི་རྒྱལ་མཚན་ལག་ཏུ་ལོན། །པདྨ་ཡི་མིང་འཛིན་སྐྱེས་བུ་དེ། །མ་ཌཱཀྐིའི་གསང་མཛོད་བདག་པོར་མངགས། །ཐབས་མཁས་པའི་ལས་ཀྱིས་དབང་བསྒྱུར་ན། །གཏེར་གཉིས་ཀྱི་བསྟན་པ་དེ་ཡིས་འཛིན། །བདུད་ས་ཐེལ་སྤྲུལ་བ་(Dakini letter here)དང༌། །བོན་ཐང་ནས་སྤྲུལ་(Dakini letter here)མིང༌། །ཀླུ་གོང་སྤྲུལ་བའི་(Dakini letter here)ཡི། །བོད་མི་བདེའི་སྣ་འདྲེན་ལས་སྣ་ཚོགས། །སྨད་ཆུ་གཉིས་འདུས་པས་ཁྲག་མཚོ་འཁྱིལ། །ཤར་དུ་བ་སྔོན་པོས་ཡུལ་དྲུག་ཁྱབ། །ཤེས་མེད་ཀུན་བདུད་ཀྱི་འབངས་སུ་གྱུར། །ཡུལ་མི་བདེའི་སྡུག་བསྔལ་རིམ་གྱིས་དར། །དེའི་རྐྱེན་སེལ་ལས་ལ་བརྩོན་འདོད་ན། །མགོན་པད་འབྱུང་དང་འཇིགས་སྒྲོལ་ལྷ་གསུམ་གྱི། །སྐུ་བརྙན་དང་སྙིང་པོ་རྡོ་ལ་རྐོས། །བཀའ་ཡང་དག་གསུང་རབས་འདོན་པ་དང༌། །ལྷ་བབས་ཀྱི་མཆོད་རྟེན་ལ་སོགས་བཞེངས། །ཕུར་གཤིན་དང་ཁྲོ་བོ་འཆོལ་བ་ཡི། །ཕྲིན་བསྒྲུབ་ཀྱི་ལས་བརྩོན་གནད་གཟབ་གལ། །ལྷ་གཞན་གྱིས་མི་ཐུབ་མཐུ་དབང་ཆེ། །བདུད་ཀླ་ཀློའི་སྙིང་གི་ཐིག་ལེ་འདྲེན། །ཀྱ་ཧོར་ཕུའི་སྲོག་གི་གཤེད་མ་དེ། །ལྷ་མ་ཧཱ་དེ་ཝ་ལ་བརྟེན་ནས། །མངོན་སྤྱོད་ཀྱི་ཕྲིན་ལས་གནད་ལྡན་ན། །དུ་རུ་ཡི་གནོད་འཚེ་རེ་ཞིག་ཞི། །ཚོགས་བསགས་དང་མར་མེ་ཚེ་ཐར་དང༌། །ཡར་མར་གྱི་ཚེས་བཅུའི་རྒྱུན་མ་གཅོད། ༥༢༧༽ལས་བྱ་བ་དམ་པའི་ལྷ་ཆོས་རེམ། །རྐུན་ཇག་དང་འཕྲོག་བཅོམ་ལ་སོགས་སྤོངས། །ཉེས་མེད་ཀྱི་སེམས་ཅན་སྲོག་མ་བཅད། །ལོག་འཚོ་ཡི་དཀོར་ལ་རྔམ་མ་ཆེ། །ལས་རྒྱུ་འབྲས་བླང་དོར་གནས་མ་རྨོངས། །དུས་ཉིན་མཚན་གཡེལ་མེད་མཆོག་གསུམ་དང༌། །པད་འབྱུང་དང་སྒྲོལ་མར་གསོལ་བ་ཐོབས། །སིདྡྷི་དང་ཡིག་དྲུག་དུང་ཕྱུར་འབུངས། །ད་དེ་སོགས་སྟབས་ལྡན་མ་གྱུར་ན། །ཡུལ་གྲུ་ཀུན་སྲིན་བུ་ཁ་འཐོར་འདྲ། །རང་ཡུལ་རྣམས་སྐྱུར་ནས་གཞན་ཡུལ་འགྲིམས། །ལས་རང་གིས་བསགས་པ་རང་ལ་སྨིན། །མི་ལ་ལ་མ་གཏོགས་གྲི་རུ་ཤི། །ནོར་ལོངས་སྤྱོད་གཞན་གྱིས་ཧབ་ཤ་བྱེད། །ཚེ་བསོད་ནམས་དབྱར་གྱི་བ་མོ་འདྲ། །ལས་ཐ་མ་ཀྱ་ཡི་འབངས་སུ་འགྱུར། །དེའི་དུས་སུ་ལས་ལྡན་ཕོ་མོ་རྣམས། །ཡུལ་སྦས་བྲག་མཚོ་གླིང་ལྗོངས་སུ་གནས། །བསྟན་འགྲོ་ཡི་བདེ་སྐྱིད་ཉི་ཞུར་ཙམ། །ཤར་ཕྱོགས་དང་ལྷོ་རྒྱུད་དུ་དར་བར་ངེས། །གཏེར་གཉིས་ཀྱི་བསྟན་པའི་བ་དན་དེ། །ལྷོ་མོན་གྱི་བཀྲ་ཤིས་ལྗོངས་ན་གནས། །ད་དེ་སོགས་འབྱུང་དང་འབྱུང་འགྱུར་རྣམས། །དུས་དུས་སུ་སྨྲ་བ་སྙིང་གཏམ་ཡིན། །གླུ་གོ་ན་ཁྱོད་ཀྱི་སེམས་ལ་ཟུངས། །མ་གོ་བ་ལ་འགྲེལ་བ་མེད། །ཟེར་བ་དང་མཉམ་དུ་འཇའ་སྤྲིན་གྱི་རྣམ་པར་མི་སྣང་བར་གྱུར་ཏོ། །དེ་ནས་ངེད་རྣམས་ཕྱིར་བཻ་ཕུག་མཁའ་འགྲོ་ཡང་རྫོང་དུ་འོང་ནས།

དེ་གའི་བླ་སེར་ཇོ་མོ་རྣམས་དང༌། །བྱིན་རླབས་ནང་བའི་ཇོ་མོ་སོགས་ལ། །གྲུབ་དབང་སྐྱབས་རྗེ་རྣམ་གཉིས་ཀྱི་ ༥༢༨༽གསུང་གི་རིག་འཛིན་འདུས་པ་དང༌། ཁྲོས་མའི་སྒོ་ནས་ཚེས་བཅུ་ཉེར་ལྔའི་ཕྱག་བཞེས་དང༌། འདོན་རྟ་སོགས་ཞིབ་རྒྱས་སུ་བསླབ་ནས། །ཡར་མར་གྱི་དུས་མཆོད་ཀྱི་རྒྱུད་དང༌། གཞན་ཡང་ཟབ་གཏེར་གཉིས་ཀྱི་སྒོས་རྩ་ཁྲིད་སོགས་ཁྲིད་སྦྱངས་ཀྱི་སྐོར་དང༌། ཕྲིན་བསྒྲུབ་སྒྲུབ་ཕྲན་གྱི་ཕྱག་བཞེས་སོགས་གང་དགོས་ཐམས་ཅད་ལེགས་པར་བསླབ་ནས་ཁོང་རྣམས་ཀྱི་ཐུགས་བཞེད་ལྟར་གྲུབ་བོ། དེ་སྐབས་གསང་བ་ཡང་རྫོང་གི་མཚོ་གནས་མཇལ་བའི་དུས་ལ་བབས་ནས། བླ་སྤྲུལ་རྣམས་ཀྱི་གཙོས་ལས་ལྡན་གྱི་སློབ་འབངས་རྣམས་དང་བཅས་མཚོ་ཁར་ཕྱིན་ཏེ། དེར་ཐོན་ཚེ་གནས་ཡིག་ལྟར་མཚོ་ཆུ་རི་བྲག་ལ་སོགས་པར་རིགས་ལྔའི་ཕྱག་མཚན་དང༌། བཻ་རོ་གཡུ་སྒྲ་སོགས་ཀྱི་ཕྱག་ཞབས་ཀྱི་རྗེས་དང༌། བལ་མོ་བྱང་ཆུབ་ཆོས་སྒྲོན་གྱི་སྐུའི་རྗེས་དང་ཞབས་རྗེས། གུ་རུའི་ཐུགས་སུ་བྱོན་པའི་ཌཱཀྐི་ལྔའི་སྒྲུབ་ཕུག་སོགས་དང༌། ཕྱི་ལ་རཱུ་ཏྲའི་རྫས་བརྒྱད་ཀྱི་མཚོན་དོན་སོགས་ཡོད་པ་དེར་འདུས་ཀྱི་སྐལ་ལྡན་རྣམས་ཀྱིས་མཐོང་ཆོས་སུ་མངོན་པ་ལ་ཐམས་ཅད་ངོ་མཚར་ཞིང་ཡི་རངས་པར་གྱུར་ཏོ། །དེ་གར་རང་ནས་གཏེར་ཁ་གསུམ་ཙམ་ཡོད་ཀྱང༌། རྟེན་འབྲེལ་ཕྱིས་འབྱུང་དུ་འགྱུར་ནས། ཡོན་ཏན་རྒྱ་མཚོ་ནས་གཏེར་ཁ་ཕྲན་བུ་ཞིག་རྙེད་ནས། ཆོས་ཀྱི་བདག་པོ་རིག་པའི་རལ་གྲི་ལ་གཏད་དགོས་པའི་ལུང་བྱང་སྣང་བ་ལྟར་ཕྱིས་ནས་ཀྱང་དེ་ལྟར་གྱི་རྟེན་འབྲེལ་འབྲིང་ཙམ་བྱུང་ངོ༌། །དེ་ནས་ངེད་ ༥༢༩༽ཅག་འཁོར་ཚོགས་རྣམས་ཀྱིས་མཚོ་གནས་ཐམས་ཅད་ལ་ཞིབ་པར་མཇལ་ནས། དབྱར་མཐོང་དགའ་སྟོན་སོགས་ཀྱིས་ཀུན་ཡིད་ཚིམས་པར་བྱས་ཏེ། ལུགས་གཉིས་ཀྱི་རྟེན་འབྲེལ་ཕུན་སུམ་ཚོགས་པ་དུ་མའི་གསོས་སུ་གྱུར་ཅིང༌། གྲུབ་དབང་སྐྱབས་རྗེ་ཡབ་སྲས་རྣམ་གཉིས་ཀྱི་གསུང་ཆོས་ཆ་ཚང་དང༌། ཁྱད་པར་གླིང་དཀར་ཆོས་རྒྱལ་ཡབ་སྲས་བཙུན་མོ་རྣམ་གཉིས་དང་བཅས་པས་མཐུན་རྐྱེན་མཛད་ནས།

ཚེས་བཅུ་ཉེར་ལྔའི་དཔེ་ཆ་ཁ་ཚང་རྣམས་དང༌། མན་ངག་ཟབ་ཁྲིད་རྣམས་ཀྱི་ནང་ནས་ཁྲེགས་ཆོད་དང་ཐོད་རྒལ་གཉིས་ཀྱི་རྩ་འགྲེལ་རྣམས་སྤར་དུ་བཞེངས་པ་ལ་སོགས་པའི་བསྟན་གཞི་དར་རྒྱས་སུ་བྱུང་ངོ༌། །དེ་ནས་རང་སློབ་དམ་པ་ཤེས་རབ་འོད་ཟེར་གྱི་གཙོའི་སློབ་འབངས་བླ་སེར་ཇོ་མོ་རྣམས་ཀྱིས་རང་རང་གི་གདམས་ཁྲིད་ཀྱི་སྒྲོ་འདོགས་བཅད་ཅིང༌། རང་ནས་གང་ཤེས་ཀྱིས་བསླབ་བྱ་སོགས་བྱས། །ཁོང་རྣམས་ནས་ཅི་འབྱོར་གྱི་དངོས་རྫས་སྦྱིན་ཅིང་སྐྱེལ་ཐུང་མཛད་དོ། །ཤེས་རབ་འོད་ཟེར་དཔོན་གཡོག་ཁ་ཤས་ཀྱིས་སེར་དགོན་བར་དུ་སྐྱེལ་མ་མཛད་ནས་བདེ་བར་རང་གནས་ལ་ཐོན་ཏེ། ཐོག་མར་སྐྱབས་རྗེ་བསོད་སྤྲུལ་རིན་པོ་ཆེ་དང་མཇལ་འཕྲད་མཛད་སྐབས་ཆོས་རྗེ་གཏེར་ཆེན་ཡབ་སྲས་ཀྱི་ཟབ་གཏེར་རྣམས་ཀྱི་འགྲོ་དོན་བསྟན་པ་རྒྱས་པ་ལ་ཐུགས་ཤིན་ཏུ་དགྱེས་ནས་དབུགས་དབྱུང་བར་མཛད་ཅིང༌། ད་དུང་ཁྱེད་ཀྱི་གདུལ་བྱ་དང་གཏེར་གཉིས་ཀྱི་བསྟན་པ ༥༣༠༽མཐའ་རྒྱས་སུ་བསྐྱང་དགོས་ཞེས་གསུང་ནན་དང་ཐུགས་བསྐྱེད་མཛད་དོ། །རང་ནས་ཀྱང་སྐྱབས་རྗེ་འདྲེན་སྟོན་བླ་མ་རྣམས་ཀྱི་ཐུགས་བཞེད་ལྟར། ཟླ་རྫ་སྤོ་གསུམ་ལ་སོགས་པའི་གནས་ཡུལ་དུ་མར་ལོ་ཤས་ཟླ་ཤས་ཙམ་རེ་ལ། །ཡུལ་གྲུ་རང་རང་གི་གདུལ་བྱ་དང་འཚམས་པར་ཟབ་གཏེར་རྣམས་ཀྱི་འཆད་སྤེལ་སྒོམ་སྒྲུབ་སོགས་ཀྱི་བསྟན་གཞི་དར་རྒྱས་སུ་འཕེལ་ཞིང༌། དེ་དག་རྣམས་ཀྱི་སྐབས་སུ་ལེགས་ཉེས་ཀྱི་འབྱུང་འགྱུར་དང༌། ཆོས་བདག་གི་ལུང་བྱང་སོགས་དུས་དུས་སུ་མ་དང་མཁའ་འགྲོའི་ཚོགས་ཀྱིས་གསང་བའི་བརྡ་རིས་སྤྲད་པ་དང༌། ཁྱད་པར་ཆོས་ཀྱི་བདག་པོ་སྐལ་ལྡན་ཆོས་རྒྱུད་འཛིན་ཐུབ་ངེས་ཀྱི་སྤྲུལ་བ་རིམ་བཞིན་བྱུང་ནས་སྐུ་རབས་འདུན་གྱི་བར་དུ་གཏེར་གཉིས་ཀྱི་བསྟན་པ་དར་རྒྱས་སུ་བྱུང་ངོ༌། །གཞན་ཡང་ཁྱད་པར་གྱི་གཏེར་གནས་གངས་ཏེ་སེ། བསམ་ཡས། ཡེར་པ་ལ་སོགས་པ་གནས་ཆེན་བདུན། སྐུ་གསུང་ཐུགས་ཀྱི་གནས་གསུམ། རྫོང་གསུམ།

བྲག་དཀར་རྣམ་གསུམ། གཡུ་བྲག གཡུ་རྩེ། གཡུ་རི་གསུམ་དང༌། རང་བྱུང་གི་མཆོད་རྟེན་གསུམ་ལ་སོགས་པ་ནས། བྱིན་རླབས་དག་སྣང་གི་གཏེར་དང༌། རྒྱ་ཆེ་བ་ས་ཡི་གཏེར་དང༌། ཡང་གཏེར་འཕྲུལ་ཡིག་གི་སྐོར་དང༌། བཀའ་བབ་རྗེས་གཏེར་གྱི་སྐོར་དང༌། སྙན་རྒྱུད་ནམ་མཁའི་གཏེར་ལ་སོགས་པའི་ཆོས་ལ་དབང་ཞིང༌། རྒྱུད་འཛིན་ཆོས་ཀྱི་བདག་པོ་ཡང༌། ཀ་བ་བཞི། བུ་ ༥༣༡༽ཆེན་བརྒྱད། གཅོ་བོ་ཉེར་ལྔ། གཞན་དོན་འབྱུང་ནུས་བརྒྱ་ཕྲག སྦས་ཚུལ་འཛིན་པ་བཅུ་དྲུག ངེས་མེད་འགྲིམས་པ་བཅུ་གསུམ། གོས་དཀར་ལྕང་ལོའི་སྡེ་ཚན་ལྔ། ལས་ཅན་སྐྱེས་བུ་སྟོང་ཕྲག་ལ་སོགས་པ་དང༌། གཏེར་གྱི་གྲོགས་མཆོག་གཅིག གྲོགས་ལྔ། ཡ་བརྒྱད་དང༌། རིགས་ཀྱི་སྲས་གསུམ། མཁའ་འགྲོ་གཉིས་ལ་སོགས་པ་བྱུང་ནས། བསྟན་པ་དང་འགྲོ་བའི་དོན་རྒྱ་ཆེ་ལ་རྒྱུན་མི་ཆད་པར་འབྱུང་ངེས་ཞེས། རང་གཏེར་གྱི་ཁ་བྱང་དང༌། ཡང་བྱང༌། སྙིང་བྱང་སོགས་ལ་མཐོང་ཆོས་སུ་གསལ་བ་དང༌། གཞན་ཡང་སྔོན་བྱོན་གྲུབ་པའི་རིག་འཛིན་རྣམས་དང༌། ཁྱད་པར་རང་ཅག་ལ་བཀའ་དྲིན་གསུམ་ལྡན་དུ་སྐྱོང་བའི་འདྲེན་སྟོན་ཐམས་ཅད་མཁྱེན་པ་གཏེར་ཆེན་ཆོས་ཀྱི་རྒྱལ་པོའི་ཞལ་ལུང་འཁྲུལ་བ་མེད་བཞིན། ད་དུང་ལེགས་བྱས་ཡོན་ཏན་འབྱུང་འགྱུར་རྣམས་རྟེན་འབྱུང་དགེ་བའི་ཆེད་དུ་རྗེས་ནས་རིམ་བཞིན། ལས་ལྡན་བུ་སློབ་མཁྱེན་ཡང་བློ་གྲོས་སྤྱན་མངའ་རྣམས་ཀྱིས་སྨྲས་པའི་རྟེན་འབྲེལ་དུས་སུ་སྨིན་པར་བྱེད་པའི་རྒྱུར་གྱུར་ཅིག དེ་ལྟར་མི་ཆོས་བླ་མའི་རྫུན་ཚིག་འདི། །ཟུར་ཙམ་བརྗོད་པ་ཡིད་ངོར་མི་ཤར་ཡང༌། །ཆོས་བདག་སྐྱེས་བུས་ཆོས་དམ་དཔང་བཞག་ནས། །ཆོས་མེད་སྤྲང་མོའི་ཆོས་མཐུན་གསལ་ཉམས་རྣམས། །ཆོས་མིན་རང་ཆེའི་བློ་ངན་དྲུངས་འབྱིན་ནས། །བྲི་བར་མི་བྱེད་རང་དབང་མ་མཆི་ཡང༌། །ལུས་དམན་བདག་གི་སྒོ་གསུམ་གང་ཐད་ནས། ༥༣༢༽ཡོན་ཏན་ཏིལ་འབྲུ་ཙམ་ཞིག་མི་སྲིད་པས། །ཡིག་དཔེ་འདི་ནི་པུར་གྱི་ཁ་བཞིན་སྡོམས། །ཀུན་ཀྱང་ལེ་ལོའི་རྒྱུ་རུ་འགྲོ་ཉེ་བས། །འདི་ཡང་གསང་ཞིང་གསང་བ་གནད་གཅིག་ཡིན། །འོན་ཀྱང་འཁྲུལ་གཏམ་ཆལ་ཆོལ་སྨྲ་བ་མིན། །གདོད་མའི་མགོན་པོ་ཀུན་བཟང་རྡོར་འཆང་ནས། །གངས་ཅན་འགྲོ་བའི་སྐྱབས་གཅིག་གུ་རུའི་དྲུང༌། །བསྐལ་བར་བྱང་ཆུབ་མཆོག་ཏུ་སེམས་བསྐྱེད་མཐུས། །ཚོགས་གཉིས་བསགས་པའི་འབྲས་བུ་ད་ལྟ་ཡང༌།

།རྣམ་འདྲེན་བཞི་བའི་བསྟན་པ་དར་བའི་གནས། །འཛམ་གླིང་བོད་དུ་དལ་འབྱོར་ལུས་རྟེན་ཐོབ། །ཆུང་ནས་མཁའ་འགྲོ་རྣམས་ཀྱིས་བུ་བཞིན་བསྐྱངས། །ཨོ་རྒྱན་ཆེན་པོའི་ཞལ་མཇལ་ལན་གསུམ་ཐོབ། །ལས་འཕྲོ་དག་པའི་ཟབ་མོ་གཏེར་ལ་དབང༌། །ཀུན་མཁྱེན་ཆེན་པོས་དངོས་སུ་རྗེས་སུ་བཟུང༌། །འཕགས་པའི་བདེན་མཐོང་འབྲེལ་ཚད་དོན་ལྡན་ཡང༌། །ཐ་མལ་ཁྱིམ་པའི་ཚུལ་དུ་གནས་པ་ལ། །ལེགས་བྱས་ཡོད་ཏན་མི་མངོན་སྐྱོན་ཀུན་ལྡན། །དམན་པའི་ཚུལ་བཟུང་ཁྱིམ་དུ་གནས་ན་ཡང༌། །པདྨའི་ཐུགས་བསྐྱེད་སྨོན་ལམ་དུས་སད་ནས། །རྡོ་རྗེའི་ལུང་དུ་ཆོས་ཀྱི་བདག་པོ་རུ། །བཀའ་བབ་མཁས་བཙུན་ནོར་བུ་དབང་རྒྱལ་གྱིས། །མོས་པའི་མཐུས་དྲངས་བླ་མའི་སྐུ་འཚབ་ཏུ། །ཕྱི་ནང་གསང་བའི་མཛད་ཕྲིན་བཀོད་པ་རྣམས། །སྦས་གསང་མེད་པར་རྗེས་འཇུག་མོས་རྟེན་དུ། །འབེབ་ཐུབ་བཀའ་དྲིན་མ་ཆུང་ཡང་ཡང་གིས། །བསྐུལ་བ་ནན་ཏན་ཆེན་པོ་ ༥༣༣༽མཛད་པ་དང༌། ཁྱད་པར་རིན་ཆེན་ལུས་རྟེན་བཟང་པོ་ཡིས། །ལོག་ལམ་ཆོས་མིན་བྱ་བ་ཀུན་སྤངས་ནས། །གཞན་ཕན་བྱང་ཆུབ་སེམས་ཀྱིས་གཞི་བཟུང་སྟེ། །འགྲོ་ལ་ཕན་ཕྱིར་ལུས་དང་ལོངས་སྤྱོད་ཀུན། །ཕངས་པ་མེད་པར་ཕུལ་བ་ལ་བརྟེན་ནས། །གང་དེའི་བསོད་ནམས་ཐུགས་བསྐྱེད་རྫོགས་པའི་ཕྱིར། །བདག་ལོ་སུམ་ཅུ་ནས་བཟུང་རྩ་དྲུག་བར། །ལོ་བཞིན་ལྷག་ལྷ་གང་རུང་གཞུང་བསྲངས་ནས། །ངོ་མཚར་བཀོད་པ་ཅུང་ཞིག་ཡོད་མོད་ཀྱང༌། །གསང་བཅུའི་དམ་ཚིག་ཕྲ་ཞིང་བསྲུང་དཀའ་བས། །ཟུར་ཙམ་བརྗོད་པ་བདག་གིས་ཅིའི་ཕྱིར་ཕོད། །དེ་མ་གཏོགས་པའི་ཡིད་མཚོ་དྭངས་པའི་ངོར། །ཆུང་ནས་ད་ལྟའི་བར་གྱི་གནས་ཚུལ་རྣམས། །སྒྲིབ་མེད་ཤར་བ་སྦས་གསང་མེད་པ་རུ། །ཕྲིན་ལས་ཡི་གེའི་རིས་སུ་བཀོད་པ་འདིས། །དཔལ་མགོན་བླ་མའི་ཐུགས་བཞེད་སྐོང་བ་དང༌། །ཆོས་བདག་སྐྱེས་བུའི་མོས་འདུན་རྫོགས་པ་དང༌། །དེར་འཛིན་དམ་པའི་སྐུ་ཚེ་རབ་བརྟན་ནས། །ཆོས་བཞིན་སྤྱོད་པས་དོན་གཉིས་འགྲུབ་གྱུར་ཅིག

།ཕྲིན་ལས་སྣ་ཚོགས་ཐེ་ཚོམ་མེད་པ་དང༌། །མཛད་སྤྱོད་ཐམས་ཅད་སངས་རྒྱས་མཛད་པར་མཐོང༌། །ལོག་རྟོག་མི་མངའ་རྗེས་སུ་འཇུག་པ་རྣམས། །གནས་གསུམ་མཁའ་འགྲོའི་ཚོགས་ཀྱི་བྱིན་གྱིས་རློབས། །འདིའི་མཐུས་གསང་སྔགས་བསྟན་པ་དར་རྒྱས་ཤིང༌། །བསྟན་འཛིན་སྐྱེས་བུའི་ཞབས་པད་བརྟན་པ་དང༌། །འགྲོ་ཁམས་བདེ་སྐྱིད་བསོད་ནམས་དཔལ་འབར་ནས། ༥༣༤༽ཆོས་བཞིན་སྤྱོད་པའི་མཐུན་འགྱུར་ལྡན་པར་ཤོག །སྣང་བ་བདེ་ཆེན་རོལ་བ་རཱ་ཧུ་ལ། །སྟོང་ཉིད་ཤེས་རབ་རང་གཟུགས་སྔགས་སྲུང་མ། །ཟུང་འཇུག་རྣམ་རོལ་བཛྲ་ཐིག་ལེ་རྩལ། །ཟབ་གཏེར་བཀའ་ཡི་སྲུང་མ་ཁྱེད་རྣམས་ལ། །གཏད་དོ་བཅོལ་ལོ་གཉེར་ཟུངས་དམ་དུ་སྲུངས། །ལས་ཅན་སྨོན་ལམ་ལྡན་ལ་ཆོས་འདི་སྤྲོད། །དུས་རྣམ་ཀུན་ཏུ་ཅི་བཅོལ་ཕྲིན་ལས་མཛོད། །དམ་མེད་ལོག་ལྟ་ཅན་ལ་འདི་མ་སྤེལ། །གལ་ཏེ་འཕྲད་ན་རྟགས་མཚན་མྱུར་དུ་སྟོན། །པདྨ་ལས་འབྲེལ་ཀློང་ཆེན་རབ་འབྱམས་སོགས། །བརྒྱུད་གསུམ་བླ་མ་རྣམས་ཀྱི་བཀའ་དམ་བཞིན། །ཅི་བཅོལ་ལས་ཀུན་ཐོགས་མེད་འགྲུབ་པར་མཛོད། །ས་མ་ཡ་སྟེ་དམ་ཚིག་གསང་བའི་རྒྱ། ( Tibetan Script here) ཐབས་ཤེས་རིག་སྟོང་ཕྱག་རྒྱས་གདབ། །སྐལ་ལྡན་ལས་འཕྲོ་ཅན་དང་འཕྲད་པར་སྨོན། །ས་གསུམ་ཀུན་ཏུ་དགེ་བའི་བཀྲ་ཤིས་ཤོག ཅེས་རྣམས་པར་ཐར་བ་ངེས་འབྱུང་འདྲེན་པའི་ཤིང་རྟ་སྐལ་ལྡན་དད་པའི་མཆོད་སྡོང་ཞེས་བྱ་བ་འདི་ཡང་སྐྱབས་རྗེ་ཐམས་ཅད་མཁྱེན་པ་མཚན་བརྗོད་པར་དཀའ་ནའང་དོན་གྱི་སླད་དུ་སྨོས་ན་གྲུབ་དབང་རིག་འཛིན་པདྨ་འོད་གསལ་འགྲོ་འདུལ་གསང་སྔགས་གླིང་པས་རིན་ཆེན་གཉིས་པའི་མེ་ལོང་དང༌། ཤེལ་བུམ་དྲི་མ་མེད་པ་བཅུད་ཀྱིས་བཀང་བ། དཀར་དམར་མཐིང་གའི་མདངས་འཛིན་རིན་པོ་ཆེའི་རིགས་ལ་སོགས་པ་དང༌། པཉྩ་དབང་མདོག་སྐྱེས་བཅས་བཀའ་ ༥༣༥༽བསྐུལ་སྤྱི་བོར་ཕེབས་པ་བཟློག་ཏུ་མ་ནུས་ཀྱང༌། གནས་དུས་ཀྱི་རྐྱེན་མང་གིས་བསྒྱུར་བ་དང༌། ཁྱད་པར་ཐ་མལ་སོ་སྐྱེས་བདག་ལྟ་བུ་ལ་ལེགས་བྱས་ཡོན་ཏན་ཟུར་ཙམ་ཡང་མེད་པ་ལ་གཞི་བྱས་ནས་བཏང་སྙོམས་སུ་བཞག་ཡོད་སྐབས།

ལུང་ཟིན་ཆོས་ཀྱི་བདག་པོ་གུ་རུ་བི་མ་ལས་རྗེས་སུ་བཟུང་བ། ཆོས་རྒྱལ་ནམ་སྙིང་ཟུང་སྤྲུལ་འདུལ་བ་འཛིན་པ་མཁས་པའི་དབང་པོ་བློ་གྲོས་རབ་ཏུ་གསལ་བ་ནོར་བུ་དབང་རྒྱལ་ནས་རིན་ཆེན་གཉིས་པ་དང༌། ལྷ་རེག་ཀ་ཤིའི་མདངས་འཛིན་དང༌། ཁྱད་པར་སྒོ་གསུམ་བླ་མའི་ཕྱོགས་སུ་ཕུལ་ནས་ཆོས་མིན་གྱི་བྱ་བ་སྤང་སྟེ། བཤད་དང་བསྒྲུབ་པའི་བསྟན་པའི་སྲོལ་འཛིན་པ་དང༌། རང་ཡང་སྒྲུབ་པ་ཉམས་ལེན་ལ་བརྩོན་འགྲུས་མཛད་ནས་སྙིང་པོའི་བསྒྲུབ་པའི་མཆོད་པས་བསྐུལ་བ་ཡང་ཡང་ནན་ཏན་ཆེན་པོ་མཛད་པ་དང༌། ཨ་སྐྱབས་བླ་མ་ཀརྨཱ་དོན་གྲུབ་ཀྱིས་ཀྱང༌། རིན་ཆེན་དང་པོའི་འཕགས་མ་རྣམ་པར་རྒྱལ་མའི་སྐུ་ཚད་ལྡན་དང༌། རིན་ཆེན་གཉིས་པའི་ནང་མཆོད་སྤུས་ལྡན་སོགས་ཀྱི་བཀའ་བསྐུལ་ཕེབས་པ་དང་ཉེ་ཆར་རང་གི་ལུང་ཟིན་ཡི་གེའི་རིས་བྱེད་དགེ་བཙུན་སྐྱེས་བུ་དམ་པ་ཚུལ་ཁྲིམས་རྡོ་རྗེ་དང༌། རང་གི་རིགས་ཀྱི་མྱུ་གུ་བུ་མོ་ཆོས་དབྱིངས་སྒྲོན་མ། སློབ་བུ་ཐུབ་བསྟན་བཟང་པོ་སོགས་ཀྱིས་མོས་རྟེན་དྲག་པོས་བསྐུལ་བ་དང༌། ཁྱད་པར་མཁན་པོ་ནོར་བུ་དབང་རྒྱལ་དང༌། ཚུལ་རྡོར་གཉིས་ཀྱིས་མི་བྲི་རང་དབང་མ་སྟེར་ནས་ཡང་ནས་ཡང་དུ་ ༥༣༦༽བཀའ་བསྐུལ་ཟབ་པར་བགྱིས་པས་བཟློག་ཏུ་མ་ནུས་པར་རང་གི་སྐྱོན་ཡོན་འདྲེས་མའི་གཏམ་འདི་ཡང་གཏེར་ཆེན་བླ་མའི་འཁོར་འབངས་ཡོངས་ཀྱི་ཐ་ཤལ་གཟུངས་མའི་ཆ་ཙམ་འཛིན་པ་སྙིགས་དུས་གཏེར་མིང་བདེ་ཆེན་བདེ་བའི་རྡོ་རྗེའམ། མདོ་མེད་འཆོལ་མོ་འཁྲུལ་ཞིག་ཀུན་བཟང་བདེ་སྐྱོང་ཆོས་ཉིད་དབང་མོས་རང་ལོ་སོ་ལྔའི་ལོར་བཀྲ་ཤིས་ཟླ་བར་དབུ་བཞག་ནས། རང་ལོ་སོ་དྲུག་ལོའི་དུས་འཛིན་མེ་མོ་ཡོས་ཀྱི་ལོའི་ཟླ་བ་བཅུ་གཅིག་པའི་ཡར་ཚེས་གཅིག་གི་ཉིན་རང་བཞིན་མཁའ་འགྲོ་འདུ་བའི་གནས་མཆོག་སེར་དགོན་དབེན་རིའི་ཁྲོད་ནས་རྫོགས་པར་བགྱིས་པ། ཡི་གེའི་རིས་བྱེད་དམ་ལྡན་སློབ་བུ་ཚུལ་ཁྲིམས་རྡོ་རྗེས་བགྱིས་པའོ། །ཆོས་འདི་དར་བའི་ས་ཕྱོགས་ཀུན་ཏུ་ཚེ་རིང་ནད་མེད་ཆོས་སོགས་ཕུན་སུམ་ཚོགས་པ་རང་བྱུང་དུ་འབྱུང་ནས་བཀྲ་ཤིས་པར་གྱུར་ཅིག

དེ་ལྟར་མི་ཆོས་བླ་མའི་རྫུན་ཚིག་འདི། །གོང་དུ་སྨོས་བཞིན་ཆོས་བདག་སྐྱེས་བུའི་ངོར། །ལོ་གྲངས་སུམ་ཅུ་རྩ་དྲུག་བར་དག་ཏུ། །རང་གི་གནས་ཚུལ་མ་ལུས་ཞིབ་པར་བྲིས། །འབྱུང་འགྱུར་གནས་ཚུལ་རྟེན་འབྲེལ་རྗེས་སུ་བཞག །རང་གཞན་ལེ་ལོའི་རྒྱུ་འདི་སྤང་འདོད་ཀྱང༌། །གཏེར་བདག་མཁའ་འགྲོས་དགོས་ཆེད་བརྡས་བསྐུལ་དང༌། །སྔོན་སྨོན་ལས་ཀྱིས་འབྲེལ་བའི་ཆོས་ཀྱི་བདག །དྲན་པ་ནམ་མཁའི་སྤྲུལ་བ་ཨ་ཡུའི་མིང༌། །འོལ་བྲན་སྤྲུལ་བ་བིདྱཱའི་མིང་མཐའ་ཅན། །མཚོ་རྒྱལ་ ༥༣༧༽བྱིན་ཐོབ་ཨ་ཀྵ་ཤཱི་ལ་དང༌། །མ་ཏིའི་སྤྲུལ་བ་བསམ་གྱི་མིང་འཛིན་སོགས། ཁམས་ཀྱི་རི་ཆེའི་ཡུལ་ནས་བྱོན་པ་ཡི། །སྐྱེས་བུ་དེ་དག་རྣམས་ཀྱིས་ཡུན་རིང་ནས། །མཐིང་མདོག་ནམ་མཁའི་མདངས་འཛིན་རེག་བྱ་དང༌། །དད་དང་མོས་གུས་དྲག་པོས་ཞུ་ནན་བཅས། །ཡང་ནས་ཡང་དུ་བསྐུལ་བ་ཟབ་ཕྱིར་དུ། །སྙིང་ནས་མ་བཟོད་དུས་ཀུན་ཞལ་རྫུན་མཁན། །སྙིགས་དུས་འགྲོ་འདྲེན་སྙིགས་མའི་གཏེར་མིང་འཛིན། །སྙིང་རྗེའི་ཡུལ་གྱུར་ཁྱིམ་པའི་བརྟུལ་ཞུགས་འཆང༌། །ཁྱིམ་མེད་དབེན་ཁྲོད་སྙོགས་པའི་གྱི་ན་བ། །ཀུན་གྱི་ཐ་ཤལ་བདེ་བའི་རྡོ་རྗེ་ཡིས། །སུམ་ཅུ་རྩ་དྲུག་ནས་བཟུང་ཞེ་གསུམ་བར། །ལས་དང་བྱ་བའི་གནས་ཚུལ་ཟུར་ཙམ་བྲིས། །འདི་མཐུས་ཆོས་བདག་སྐྱེས་བུའི་བར་ཆད་སོལ། །བསྟན་འཛིན་ཚེ་བསྲིང་སྦྱིན་བདག་མངའ་ཐང་རྒྱས། །སེམས་ཅན་བདེ་སྐྱིད་རྟག་ཏུ་ཆོས་ལ་སྤྱོད། །དོན་གཉིས་འབྲས་བུ་དཔག་བསམ་ཤིང་ལྟར་སྨོན། །མཛད་པ་ཕྲིན་ལས་མཐའ་རྒྱས་བཀྲ་ཤིས་ཤོག། ཅེས་པའང་ཁོ་མོ་རང་ཉིད་ཀྱིས་བྲིས་པའོ། །དགེའོ། །དགེའོ། །དགེའོ། །ལེགས་སོ། །སརྦ་མདྒ་ལཾ། །