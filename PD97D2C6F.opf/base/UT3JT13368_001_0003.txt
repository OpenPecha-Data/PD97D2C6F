༡༽ རྩོམ་པ་པོ་ངོ་སྤྲོད་མདོར་བསྡུས།

དབུས་བཟའ་མཁའ་འགྲོ་ཀུན་བཟང་ཆོས་ཉིད་བདེ་སྐྱོང་དབང་མོ་ནི་སྤྱི་ལོ་དུས་རབས་བཅུ་དགུ་བའི་སྨད་ཙམ(1880-1929)ལ་དབུས་འགྱུར་ལྷ་ལྡན་གྲོང་ཁྱེར་ཆེན་པོའི་རྒྱ་སྡེ་ར་ག་ཤར་བའི་ཡུལ་གྲོང་གི་མི་དཔོན་ཆེན་པོ་བྱམས་པ་མགོན་པོ་ཞེས་པའི་ལྷ་ལྕམ་དུ་སྐུ་འཁྲུངས། སྐུ་ཆུང་ངུའི་སྐབས་གཞན་ལས་ལྷག་པའི་ཁྱད་རྟགས་ངོ་མཚར་བ་དཔོག་དཀའ་བ་དུ་མ་དང་ལྡན། ཡབ་ཀྱིས་སྲིད་ཁྲི་འཛིན་པའི་དམིགས་འདུན་གྱི་ཆེད་དུ་སྐྱེད་བསྲིང་བྱས་ཀྱང་དོན་གཉེར་མི་གནང་ཞིང༌། ངེས་མེད་དུ་སུས་ཀྱང་དོན་གོ་དཀའ་བའི་སྙན་ངག་ལྟ་བུའི་ཚིགས་བཅད་མང་པོ་བྱུང་རྒྱལ་དུ་སྨྲ་ཞིང་གྱེར་བ་དང༌། རང་གིས་རྙེད་པ་ཡིན་ཟེར་ཏེ་ཡུལ་གླིང་ན་མེད་པའི་དངོས་རྫས་མཚར་པོ་མང་པོ་རྟག་ཏུ་བསྣམས་ཤིང་འོང༌། དེ་ཙམ་ནས་ཀུན་གྱིས་སྨོན་པའི་ཡུལ་དུ་བྱེད་པ་སྐྱིད་ཤོད་གྲོང་དཔོན་གྱི་རྒྱལ་སྲས་དང་ཆུང་གཉེན་བྱས་ཀྱང་རང་བཞིན་ཕལ་བའི་ཁྱིམ་ཐབ་མི་བྱེད་ཅེས་ཐུགས་འཐད་ཡེ་མི་གནང་བར་མཛད། དགུང་ལོ་བཅུ་སྐོར་ཙམ་ནས་མདོ་ཁམས་ན་དམ་ཆོས་རྫོགས་པ་ཆེན་པོ་བྱ་བ་ཡོད་པས་ང་རང་གི་ཚེ་འདིར་དེ་ལ་བྱ་བ། ༢༽བྱེད་དགོས་སོགས་ཡང་ཡང་གསུང། དགུང་ལོ་བཅུ་དྲུག་པ་ལ་མདོ་ཁམས་གསེར་རྟའི་གཏེར་སྒར་གྱི་རྒྱལ་སྲས་རིན་པོ་ཆེ་སྤྲུལ་དྲི་མེད་ཚང་གི་སྒར་བ་དབུས་མཇལ་བའི་རྗེས་སུ་གསང་སྟབས་ཀྱིས་འབྲང་སྟེ་ལོ་ཕྱི་མར་མདོ་ཁམས་སུ་འབྱོར། དེ་ནས་རེ་ཞིག་ཡུལ་མགོ་ལོག་གི་འབྲོག་ཁྱིམ་པོ་ཞིག་ཏུ་གཡོག་ལས་ལྟ་བུའི་ལྟོ་གོས་འཕྱིད་པའི་ཚུལ་མཛད་དགོས་བྱུང་ལ། རིམ་གྱིས་ཁྱིམ་ཚང་དེས་མི་བདག་ལེགས་པོ་བྱས་ནས་གཅེས་པར་བསྐྱངས་ཀྱང་ཁྱིམ་ཐབ་སོགས་མི་བྱེད་པར་དམ་ཆོས་དོན་གཉེར་གྱིས་སྡོད་ཡུལ་ངེས་མེད་བྱས། གང་དུ་ཕྱིན་ཡང་ངོ་མཚར་བའི་རྣམ་དཔྱོད་དག་བློ་ཇུས་ལྡན་ཞིང༌། རང་བཞིན་གྱི་མི་ལས་འཕགས་པའི་ཁྱད་ཆོས་ཇི་ལྟར་སྦས་ཀྱང་ལྷག་གེར་གསལ་བས་ཀུན་གྱི་ཡིད་དབང་འཕྲོག་པ་ཡོད་ཀྱང༌།

སྐྱེ་འབྲས་མཚར་བ་སོགས་ཀྱིས་རྐྱེན་བྱས་ཚུལ་མིན་གྱིས་བསླངས་པའི་ཁ་ཟེར་ཡང་འགའ་ཞིག་འོང་ཞིང་ཕྲིན་ལས་ལ་བར་ཆད་ཅུང་ཟད་རེ་བྱུང་ནའང་རིམ་གྱིས་ཁྲག་འཐུང་བདུད་འཇོམས་གླིང་པ་དང༌། རིགས་སྲས་དྲི་མེད་འོད་ཟེར། མགར་བ་གཏེར་ཆེན་བདུད་འདུལ་དབང་ཕྱུག་གླིང་པ། དཔལ་ཡུལ་སྒོ་སྤྲུལ་རིན་པོ་ཆེ་སོགས་རྩོད་བྲལ་དུས་བབས་ཀྱི་གཏེར་ཆེན་དང་གྲུབ་པའི་དབང་ཕྱུག་དུ་མ་ལས་ཐུན་མིན་ཟབ་ཆོས་ཀྱི་གདམས་པ་ཐོབ་པས་ས་ལམ་གྱི་ཡོན་ཏན་ཟབ་མོ་མངོན་དུ་བྱས་ཤིང༌། སྐབས་དུ་མར་ཕན་ཚུན་སྨིན་གྲོལ་གྱི་ས་ལ་བཀོད་པ་སོགས་ཐུགས་བསྐྱེད་ ༣༽དང་སྨོན་ལམ་དུས་སུ་བབས་ཏེ་གསང་གསུམ་གྱི་བགྱི་བ་བླ་ན་མ་མཆིས་པས་བསྟན་པ་དང་འགྲོ་བའི་དོན་རླབས་པོ་ཆེ་གེགས་བྲལ་ལྷུན་གྲུབ་ཏུ་བྱུང་ལ། ཟབ་མོ་གཏེར་གྱི་འགྲོ་དོན་ལ་གཅིག་ཏུ་དབང་ཞིང༌། གཏན་པ་མེད་པ་འཆད་རྩོམ་ཆོས་སྦྱིན་གྱི་སྒོ་འཕར་ཡངས་པོར་གྲོལ་ནས་ལེགས་མཛད་ཕྲིན་ལས་ཀྱི་སྣང་བ་དཀར་པོས་མགོ་ལོག་དང་གསེར་རྟ་སོགས་ཀྱི་གཙོའི་མདོ་ཁམས་ས་ཆེན་པོའི་ཁོར་ཡུག་གཅིག་ཏུ་ཁྱབ་པར་མཛད། མཐར་དགུང་གྲངས་ཞེ་དགུ་ཙམ་ན་ཁམས་རི་བོ་ཆེར་གཟུགས་སྐུའི་བཀོད་པ་ཆོས་དབྱིངས་སུ་བསྡུས་སོ། །གསུང་ཆོས་མང་དུ་བཞུགས་ནའང༌། ཕྱིས་དུས་ཟིང་གི་དབང་དུ་ཤོར་བས་ཉུང་ངུ་ལས་མེད་པར་གྱུར་ཞིང་དཔེ་རྒྱུན་ཡང་ཤིན་ཏུ་དཀོན། འབྲེལ་ཡོད་མི་སྣ་དང་སྡེ་ཁག་དག་གིས་ལོ་མང་པོར་རྩད་གཅོད་བྱས་པ་བརྒྱུད་ད་ལྟ་པོད་དྲུག་ཙམ་བཞུགས་པ་གཙོ་བོ་ཐེག་མཆོག་རྫོགས་པ་ཆེན་པོ་མ་བསྒོམ་སངས་རྒྱས་ཀྱི་ཟིན་བྲིས་སོགས་ཐུན་མིན་གཞུང་འགྲེལ་གྱི་སྐོར་དང༌། ཟབ་གསང་གཉིས་མེད་ཀྱི་ཉམས་ལེན་ཐབས་ལས་མན་ངག་ཟབ་མོའི་བསྟན་བཅོས། ཐུན་མིན་ཉེ་བརྒྱུད་ཟབ་མོ་གཏེར་གྱི་ཆོས་སྐོར་ལ་གཙོ་བོ་ཡི་དམ་གྱི་སྒྲུབ་ཐབས་བསྐྱེད་རྫོགས་ལས་མཐའ་དང་བཅས་པ་དུ་མ་དང༌། ནད་རིམས་ཞེ་བྱེད། བར་ཆད་སེལ་བྱེད། ཕྱུགས་གོད་བཙའ་ཐལ་འགོས་བཅོས།

ཁོར་ཡུག་སྲུང་ཐབས་དང་ས་བཅུད་གསོ་ཐབས་སོགས་ཡོད་ལ། ༤༽གཞན་རང་རྣམ་ངོ་མཚར་བ་པོད་ཆེན་གཅིག་དང༌། ཉམས་མགུར་སྣང་གླུ་ཐོལ་རྩོམ་སོགས་མང་དུ་བཞུགས་སོ། །དེ་དག་རྗོད་བྱེད་རྩོམ་ཉམས་ཀྱི་ཆ་ནས་རྣམ་ཐར་ལྟ་བུ་ཁ་གསལ་ཞིང་འགྲོས་བདེ་བ། བོད་སྤྱི་བའི་བརྡ་སྤྲོད་རྣམ་བཞག་མ་དཀྲུགས་སོར་བཞག་གི་སྟེང་ཡུལ་ཁམས་དག་བསྟུན་པའི་འབངས་མི་རང་བཞིན་པའི་བརྗོད་སྟངས་ཤུགས་ཆེ་བས་བབ་ཆགས་ཤིང་སྙིང་ཉེ་བའི་འབོལ་རྩོམ་གྱི་ཉམས་ཐོན་ལ། རྗོད་སྟངས་ཀྱི་ཆ་ཁོ་ནས་ཀྱང་རང་བཟོས་སུ་མ་སོང་བའི་བདེན་པའི་ཉམས་དང་ཡིད་ཆེས་སུ་འོས་པའི་ཚོར་བ་སྟེར་བར་བྱེད། གསུང་མགུར་དང་སྣང་གླུ་ལྟ་བུར་སྤྱིར་བོད་ཀྱི་སྒྱུ་རྩལ་རྩོམ་རིག་གི་ལེགས་ཆ་ལྡན་པ་ལ་བྱེ་བྲག་བུད་མེད་རིགས་ཀྱི་ལྷན་སྐྱེས་ཀྱི་ཐུན་མིན་ཚོར་བ་གྲུང་པོ་ལ་བརྟེན་ནས་ཡུལ་བཀོད་དང་འཚོ་བ་བརྩེ་དུང་སོགས་ཉམས་སུ་ལེན་སྟངས་ཁྱད་པར་བ་ཞིག་གི་ངོས་ནས་དཔྱིས་ཕྱིན་པར་བརྗོད་ཡོད་པས། སུ་དང་ཡང་མི་འདྲ་བའི་ཐུན་མིན་སྒེར་ཁྱད་ལྷང་དུ་ཐོན་ཅིང༌། བོད་ཀྱི་རྩོམ་རིག་སྐྱེད་ཚལ་དུ་དེ་སྔོན་མཐོང་དཀོན་པའི་མེ་ཏོག་སར་བའི་ཚམ་བུ་དུ་མ་སྟར་ཕྲེང་དུ་བཀོད་པར་སྣང༌། དེ་བཞིན་མཆོག་དང་རང་བཞིན་གྱི་བུ་སློབ་ཀྱང་གྲངས་ལས་འདས་པ་བསྐྱངས་པ་རྣམ་ཐར་དུ་གསལ་བས་འདིར་སྐྱང་འགོད་ཀྱི་ངལ་བ་མ་བྱས། ༥༽མདོར་ན་ཐུན་མིན་གསང་བའི་རྣམ་ཐར་སྨྲ་བར་རྔོ་མི་ཐོགས་མོད། ཐུན་མོང་སྐྱེ་བོའི་སྣང་ངོ་ལྟར་ནའང་ཁོང་གིས་ཤེས་རབ་བརྩོན་འགྲུས་མཛེས་སྡུག་དང་བཅས་པ་རྣམ་གསུམ་དབྱེར་མེད་ཀྱི་རྣམ་ཐར་རྨད་དུ་བྱུང་བ་ཞིག་མི་ཡུལ་འདིར་བསྐྲུན་ཡོད་ཅིང༌། ལོ་རྒྱུས་སུ་བོད་ཀྱི་བུད་མེད་དག་ལ་རིག་པའི་སློབ་གསོ་ཉེར་ལེན་གྱི་གོ་སྐབས་ཕྲ་བའི་གནས་ཚུལ་འོག་མཁས་བཙུན་བཟང་པོའི་བང་རིམ་མཐོན་པར་གསང་སྟབས་ཀྱིས་ཕྱིན་ཏེ་ཁ་བ་ཅན་གྱི་མ་ཅིག་གཉིས་པ་ལྟ་བུར་གྱུར་བ་ཤིན་ཏུ་ངོ་མཚར་ཆེ་བ་ཞིག་གོ། །།

ཞེས་པའང་མགོ་ལོག་ཁུལ་གནའ་རྩོམ་བྱ་བའི་གཞུང་ལས་ཁང་ནས་སྤྱི་ལོ་ 2008 ལོའི་ཟླ 6 པར་བགྱིས་པའོ། ། 